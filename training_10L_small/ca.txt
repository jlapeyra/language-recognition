Sir Charles Spencer Chaplin, KBE (Londres, 16 d'abril de 1889-Corsier-sur-Vevey, 25 de desembre de 1977), conegut com a Charles Chaplin, Charlie Chaplin o encara més com a Charlot (en català, castellà i francès), va ser actor, compositor, productor i director de cinema. És considerat com un dels millors mims i pallassos de la història del cinema. Actuava, dirigia, escrivia els guions, componia la música i produïa les seves pròpies pel·lícules. Chaplin fou una de les personalitats més creatives de l'època del cinema mut i va influir molt en altres actors. La seva vida artística va durar més de 65 anys, des dels escenaris victorians i els music hall britànics quan era un artista jove, fins a gairebé la seva mort a l'edat de vuitanta-vuit anys. La seva vida va tenir molts alts i baixos, movent-se entre l'adulació i la controvèrsia.
El seu principal personatge era Charlot, conegut com The Tramp en el món anglòfon i Carlitos al Brasil. Charlot és un rodamon amb aires refinats de gentilhome. La seva vestimenta típica era una corbata estreta, unes sabates i uns pantalons balders, un barret fort i un bastó de bambú. La cara adornada amb un bigoti esquifit.
Charles Chaplin va néixer a East Street,[1] en un suburbi de Londres, a Walworth. Era fill de Charles Chaplin i Hannah Superior Harriett Hill. El pare fou un actor mediocre del teatre de varietats, amb una debilitat per l'alcohol, i la seva mare, actriu còmica. El matrimoni va acabar quan es va descobrir que Hannah enganyava el seu marit amb un altre cantant del music hall, Leo Dryden, amb el qual tingué un fill, Wheeler Dryden, fet que no es conegué fins molt més tard. La separació va tenir lloc un any després del naixement de Charles. El pare va intentar mantenir els seus fills, tant Charles com el seu germà petit Sydney Chaplin, de quatre anys, juntament amb la seva companya de pis. L'intent va fracassar i els dos nens van anar a viure amb la mare i van rebre deu xílings a la setmana per al seu manteniment. Per la precària situació financera de la família, Charles i el seu germà Sydney van passar dos anys entre la llar d'infants i les escoles per a orfes a Lambeth. El seu pare va morir quan Charlie tenia dotze anys, i sa mare, que patia trastorns mentals, va ser hospitalitzada en una institució a Croydon. Va passar els darrers set anys de la seva vida a Califòrnia, on va morir el 1928.
Els esdeveniments de la infantesa no impedeixen als petits Chaplin aprendre de la seva mare l'art de la cançó i el teatre. A la tendra edat de cinc anys fa les seves primeres passes a l'escenari. El 1896, durant una actuació en un teatre de varietats, Hannah va ser escridassada i es veié obligada a sortir de l'escenari. Per substituir-la van fer sortir el petit Charlie, que obtingué un èxit moderat amb la interpretació d'una cançó popular del moment: E Dunno Where E Are.
El 1898 es va traslladar a Manchester, a prop de Belle Vue. Aquí va anar a l'escola durant tres anys. Gràcies a les coneixences del seu pare, va entrar a formar part dels Eight Lancashire Lads, un grup de vuit nens prodigi, sota la direcció de William Jackson. Els vuit infants feien un ball amb esclops.[2]
El 1900, a l'edat d'onze anys, el seu germà li va aconseguir el paper d'un gat còmic en la pantomima de la Cinderella (Ventafocs), representada a l'hipòdrom de Londres, on també actuava el famós pallasso Marceline. En el mateix any, Sydney es va embarcar com a trompetista en un vaixell, fet que comportà que la cura de la mare recaigués en el petit Charlie. Malgrat la bona voluntat, la vida era molt dura, i Hannah va ser hospitalitzada amb un diagnòstic de depressió causada per mala nutrició.
El 1903 Charles rep un petit paper en Jim, the Romance of a Cockayne, gràcies al qual va obtenir la seva primera ressenya favorable en la premsa. Poc després rep el primer paper en el teatre: el de Billy en Sherlock Holmes, obra dirigida per Quentin McPherson, amb la qual inicià una llarga gira. Mentrestant el seu germà havia tornat a Londres i havia començat a treballar en el teatre. Gràcies a la millora de la situació econòmica, entre tots dos van ser capaços de treure sa mare de l'hospital, encara que poc després una nova recaiguda va determinar l'internament definitiu.
El 1904, a l'edat de quinze anys, Charles va ser un dels protagonistes de Peter Pan de James Matthew Barrie, obra que aconseguí un gran èxit.
Entre 1906 i 1907 Chaplin va treballar en El circ de Casey, una barreja de varietats i números de circ. L'experiència li va permetre familiaritzar-se amb el món del circ i unir-se a la companyia de Fred Karno, també gràcies al seu germà Sydney que ja hi treballava. El sou era de 3 lliures esterlines a la setmana i el debut va ser el 1906, amb el partit de futbol, en què Charlie representava un individu sense escrúpols que intenta drogar el porter rival abans del partit. El germà gran ideava la pantomima i Charlie la interpretava. Així Chaplin va aprendre l'art d'expressar-se sense paraules. De seguida aconseguí un gran èxit, al costat de Stanley Jefferson (més conegut com a Stan Laurel), un dels més apreciats de l'empresa.
A més del teatre, Chaplin es dedicava a córrer. Estava inscrit al club de corredors de Kennington i entrenava en les llargues distàncies. El 1908 també va tenir la idea de sumar-se a la marató olímpica a Londres, però va caure malalt.[3]
El 1909 l'empresa de Karno va començar la gira a l'estranger: en primer lloc a París i, dos anys més tard, als Estats Units. Chaplin va ser el primer comediant en A Night in an English Music Hall (Una nit en un Music Hall anglès), una obra de pantomima i dansa d'un sol acte. L'experiència dels Estats Units no fou especialment bona, però l'empresa va retornar l'any següent i aquesta vegada les coses van ser diferents: el gran èxit va ser, sobretot, gràcies al jove Charles, que era part important de l'empresa, tot i haver-s'hi incorporat recentment.
Chaplin va ser observat pel productor Mack Sennett, que el novembre de 1913 li va oferir un contracte per al cinema sota el segell Keystone. Era el primer contracte de Chaplin per a una pel·lícula. El sou era de 175 dòlars a la setmana.[4]
Així va començar la carrera cinematogràfica de Charlie Chaplin, el Rodamon, que només en l'espai de cinc anys va conquerir un lloc d'honor en la història del setè art. El ràpid ascens de Chaplin des de 1914, quan va començar a aparèixer en el món del cinema amb el curtmetratge Per guanyar-se la vida, fins a 1919, any en què va fundar la United Artists Corporation (coneguda amb l'acrònim UA).
Per a la californiana Keystone, va participar en 35 curts l'any 1914. Com a virtuós de la pantomima, transmetia al públic una àmplia gamma d'emocions utilitzant els músculs facials, que dominava al màxim. El seu personatge era transgressor i gens convencional.
El 2 de febrer del 1914 es va vestir amb uns pantalons i una jaqueta, unes botes i un barret fort que ni eren seus ni eren de la seva talla. Com a bastó va utilitzar una canyeta de bambú i es va col·locar un petit bigotet. Així va néixer el seu personatge Charlot, que el faria mundialment famós.
La primera vegada que Chaplin es posà les sabates de Charlot és en el curtmetratge Kid Auto Races at Venice. El desembre de 1915, es va traslladar a Chicago, on va treballar per a Essanay en catorze produccions. Essanay se'l va guanyar oferint-li un salari setmanal de 1.250 dòlars. Amb una popularitat més gran, va arribar a la Mutual Films, amb la qual Chaplin rodà dotze curts més: Charlot va ser mosso, milionari, paleta i aturat. L'audiència l'estimava per la humanitat que emanava amb les seves històries.
L'any 1916 Charlie Chaplin era un actor que guanyava més de 600.000 dòlars per any.[5] Va tenir una relació amb Edna Purviance, de 19 anys i, entre 1916 i 1923, la va fer ser protagonista d'unes 35 pel·lícules. Tots dos van viure una intensa i agitada vida emocional, en la qual va sobreviure l'amistat després de l'amor (1918) i de la carrera artística d'ella, escurçada pels excessos de l'alcohol. Chaplin li va donar una paga com a actriu fins a la seva mort.
Amb la Mutual Film va realitzar dotze pel·lícules produïdes en el període 1916-1917 (un dels més feliços de la seva carrera). Chaplin, que no arribava encara als trenta, va participar i dirigir gairebé un centenar de curtmetratges en l'arc de cinc anys. Chaplin no projectava sobre paper cap dels seus gags i encara menys assajava cap de les escenes de les seves historietes. Aconseguia mantenir en el cap una pel·lícula sencera, i explicar-la als actors en el rodatge, al mateix temps que filmaven.[6]
El 1918 va decidir treballar amb la First National, amb la qual va fer deu pel·lícules, fins al 1923). La First National, gràcies a la intervenció del seu germà Sydney, ara el seu manàger, va arribar a pagar-li un milió de dòlars, quantitat que cap actor no havia guanyat mai.
Charlie Chaplin, juntament amb alguns companys de feina com Mary Pickford, Douglas Fairbanks i David Wark Griffith, el 1919 va fundar la United Artists Corporation. Des de llavors només s'ocupà de cada fase de la producció de les seves pel·lícules, envoltat per un grup de lleials i competents empleats, entre els quals destaca Alfred Reeves, anglès com ell, gerent de l'empresa de Karno, que en la UA va assumir el paper director de producció.
A un moment professionalment feliç, no correspon, però, una vida privada serena. Fins i tot el "matrimoni reparador", amb Mildred Harris, de disset anys, va portar-li greus problemes. El desafortunat naixement del primer fill, greument malformat i que només va sobreviure tres dies, no va contribuir, per descomptat, a millorar una relació que va acabar en divorci.
El 1921 Chaplin va treballar en la pel·lícula que el va consagrar definitivament com a gran estrella. L'obra mestra va ser The Kid (El vailet), que Chaplin va dirigir i interpretar i en la qual el petit actor Jackie Coogan va debutar. El seu personatge, conegut com a Charlot, es va convertir en un símbol universal de la individualitat indestructible, que triomfa contra l'adversitat.
En el mateix any, Chaplin va tornar a la seva pàtria després d'onze anys d'absència. A Londres, va fer una visita als districtes de Lambeth, Kennington i Elephant and Castle per retrobar-se amb llocs que de petit li eren familiars.
De 1923 al 1952 Chaplin va treballar constantment per la United Artists, rodant les vuit pel·lícules més importants de la seva carrera. El primer treball va ser A Woman of Paris ("Una dona de París"), que és la primera pel·lícula en què no figura com a intèrpret (tot i que es va reservar una petita aparició en el paper de porter). La pel·lícula, encara que fou molt apreciada per la crítica, no va tenir l'èxit esperat de públic, però més endavant va ser reconeguda com una obra mestra en la història de la cinematografia. La quimera de l'or (The Gold Rush), de 1925, és considerada per molts una de les seves obres més reeixides. La producció de la pròxima pel·lícula, The Circus, de 1928, va ser pertorbada pels problemes sorgits en la vida privada: el seu divorci de Lita Grey, de vint anys, amb qui s'havia casat quatre anys abans.
L'aparició del so el 1927 va contrariar Chaplin, que havia creat el personatge de Charlot com un mim. Chaplin va decidir seguir endavant amb el seu estil, incloent efectes de so i música amb melodies basades en cançons populars o compostes per ell.[7]
El 1929 la concessió del seu primer Oscar honorífic el va consagrar com a primera estrella que guanyà aquest premi (i fins al 2008 el director més jove que l'aconseguí).
El 1931 va filmar City Lights, acompanyada de música. Al començament del film la veu d'un discurs inintel·ligible es barreja amb el so d'instruments musicals. El mateix any Chaplin va rebre el premi d'honor de la Legió d'Honor francesa.
Cinc anys més tard rodà una altra obra mestra: Modern Times, en què sentim per primera vegada la veu de Charlot cantant una cançó en una imitació d'italià. Va començar preparant a la darreria de 1932 per començar a filmar a l'octubre de 1934, amb Paulette Goddard com a protagonista. Chaplin fa al·legoria del maquinisme de l'era industrial, el treballador robot, la producció en sèrie i la diferència de classes socials. Dues escenes de la pel·lícula continuen sent recordades en l'actualitat: una, quan el rodamón queda atrapat dintre dels engranatges d'una màquina i quan, al final, camina per una carretera sense fi, cap a l'horitzó, pres de la mà de Paulette Goddard. Modern Times va significar l'última aparició del rodamón i va ser considerada la cinquena millor pel·lícula del segle xx.[8]
The Great Dictator (1940) va ser la primera pel·lícula completament sonora de Chaplin, filmada i distribuïda als Estats Units poc abans de la Segona Guerra mundial.[9] En la pel·lícula, Chaplin interpreta dos personatges: Adenoid Hynkel, el dictador de Tomania, explícitament inspirat en Adolf Hitler, i un barber jueu perseguit pels nazis. Després de la guerra, quan l'empresonament i extermini dels jueus eren coneguts, Chaplin va declarar que no hauria fet la pel·lícula si hagués sabut la gravetat dels fets. La pel·lícula va tenir dues nominacions a l'Oscar com a millor director i millor guió, però no va guanyar cap estatueta.
Després d'aquesta pel·lícula, Chaplin va interrompre la seva activitat cinematogràfica durant uns set anys.
El 1942 va conèixer Oona O'Neil, de disset anys i filla del famós dramaturg Eugene O'Neil, tercer i últim dels seus grans amors, que es va convertir en la seva esposa el 1946, i amb la qual va tenir vuit fills, tres nascuts als Estats Units i cinc a Suïssa.
El 1947 va rodar una nova pel·lícula, Monsieur Verdoux, inspirada en la història de l'assassí de dones Henri Landru, en què abandona definitivament el personatge de Charlot.
Chaplin no va revelar mai explícitament les seves simpaties polítiques. Tot i així, en moltes de les seves pel·lícules analitzà la crua realitat dels treballadors, els pobres i els marginats (Modern Times, el 1936, pot ser-ne un clar exemple), i va posar a plena llum les contradiccions de la societat americana. Malgrat viure durant molts anys als Estats Units no va sol·licitar mai la ciutadania americana.
Ja en Monsieur Verdoux fou acusat públicament de ser afí al comunisme i el 1949 es va convertir en un dels objectius de la «cacera de bruixes» del senador Joseph McCarthy. Chaplin sempre ho va negar amb vehemència, afirmant que estava cansat de respondre sempre la mateixa pregunta.
El 1951, va començar a rodar Limelight, basada en la seva novel·la Footlights, mai publicada. Va ser la seva última pel·lícula produïda a Hollywood.
El 17 de setembre de 1952, el fiscal general dels Estats Units va donar instruccions al departament d'immigració per retenir Chaplin, la seva dona i alguns dels seus fills, quan viatjaven a bord del Queen Elizabeth per anar a l'estrena de Limelight a Europa fins que les lleis nord-americanes decidissin si havia de ser expulsat del país.[10] El van acusar formalment de pertànyer al Partit Comunista, així com de greus delictes contra la moralitat i de formular declaracions que demostren una actitud hostil i de menyspreu cap al país gràcies a l'hospitalitat del qual s'ha enriquit. Chaplin va decidir quedar-se a Europa i fixar la residència a Suïssa.
El 1957, Chaplin va tornar a seure a la cadira de director per rodar una nova pel·lícula: A King in New York. Va ser la seva penúltima pel·lícula, i l'única on treballà juntament amb el seu fill Michael. El treball no va tenir èxit i la seva vena cinematogràfica semblava en realitat apagada.
El 1964, després d'un any de treball, va escriure una autobiografia (en la qual no hi ha cap referència a la pel·lícula The Circus, probablement per no recordar les doloroses circumstàncies en què va ser filmada). El 1966, va dirigir La comtessa de Hong Kong (A Countess from Hong Kong), la seva última pel·lícula i l'única rodada en color, protagonitzada per Marlon Brando i Sophia Loren.
El 1972, reconciliant-se amb el públic americà, va tornar als Estats Units a retirar el seu segon Oscar, aquesta vegada honorífic, per haver fet del cinema una forma d'art del segle xx. En aquella ocasió va ser el protagonista de l'ovació més llarga en la història dels Oscar.
El 4 de març de 1975, després de molts anys d'exili voluntari del seu país natal, Chaplin va ser nomenat Cavaller de Sa Majestat la Reina Elisabet II d'Anglaterra. El premi ja s'havia proposat el 1956, en plena Guerra Freda, però no li fou atorgat a causa de les seves presumptes simpaties comunistes.
Va compondre la música de la majoria de les seves pel·lícules i va escriure dos llibres: La meva autobiografia (My Autobiography, 1964) i La meva vida en pel·lícules (My Life in Pictures, 1975).
La robusta salut de Chaplin va començar a minvar a final dels anys 1960, després de la finalització de la seva última pel·lícula, La comtessa de Hong Kong (A Countess from Hong Kong).
El 1972 va rebre l'Academy Award. El 1977 es veié obligat a estar en una cadira de rodes. Charles Chaplin va morir a Corsier-sur-Vevey (Vevey), Suïssa, la Nit de Nadal de 1977. Tres mesos després de la seva mort, l'1 de març de 1978, el seu cos va ser robat en un intent d'extorsió contra la seva família. El pla, però, va fracassar: els gàngsters exigien 600.000 francs suïssos, però la dona de Chaplin, Oona O'Neil, per l'advocat de la família Jean-Félix Paschoud, es va negar a tractar amb els lladres del cadàver. Els lladres, segons sembla, havien robat el cos pel simple fet que necessitaven els diners per construir un garatge. Ells van ser capturats i el cos va ser localitzat i recuperat prop del llac Leman, a Ginebra.
Fins i tot en l'actualitat, és considerat una de les figures de l'espectacle més representatives del cinema mut com així també una icona de l'humorisme. Entre 1917 i 1918 l'actor Billy West va fer una vintena de pel·lícules imitant el personatge de Chaplin.[11] Quatre anys després de la seva mort, l'astrònoma ucraïnesa Lyudmila Karachkina, descobridora de 131 asteroides, va anomenar un d'ells «Chaplin 3623» en honor de l'actor.[12] També ha estat caracteritzat en diverses sèries de dibuixos animats i, el 1985, va ser honorat amb la seva imatge en segells de correu a Gran Bretanya. La crítica va expressar que havia assolit «un nivell d'expressió dramàtica que mai no va ser superat».[13]
A part que es van comercialitzar diferents productes amb la imatge de Chaplin, la IBM va dissenyar a la dècada de 1980 anuncis comercials amb un imitador del còmic.[14] El 1992, Richard Attenborough va coordinar un film sobre la seva biografia titulat Chaplin, el qual va rebre un premi BAFTA.[15] El director John Woo, d'altra banda, va dirigir la pel·lícula Hua ji shi dai (1981), en què va parodiar The Circus. L'any 2001 el comediant britànic Eddie Izzard va interpretar l'actor en el film The Cat's Meow, basat en la mort encara sense resoldre del productor Tomas H. Ince durant un partit de futbol, del qual Chaplin era un invitat.[16] El prestigiós director italià Pier Paolo Pasolini era seguidor de les seves pel·lícules i en el seu film Els contes de Canterbury, el personatge de Ninetto Davoli és una espècie de recreació del rodamón. Una de les filles del finat actor, Josephine Chaplin, també va treballar en la pel·lícula.[17]
El diari Pàgina/12 de l'Argentina, analitzant la seva obra, va publicar: «Quasi sense excepció, Chaplin ha trobat en les contradiccions del seu segle el més apassionant material dramàtic i, sens dubte, aquest fet li va valer l'oposició de la crítica que no acceptava aquest criteri d'immediatesa temàtica que l'ha fet transitar valentament per camins vinculats a la sàtira política».[13]
L'American Film Institute, l'any 1999, el va definir com «el desè actor més cèlebre de tots els temps».[18] El 2008, l'escriptor Martin Sieff en el seu llibre Chaplin: una vida, va redactar: «Chaplin no era només gran, era gegantí». George Bernard Shaw el va anomenar: «L'únic geni de la indústria del cinema.»[19] També se'l va destacar com l'actor que va realitzar humor durant la Primera i Segona Guerra mundial, la Gran Depressió i el període dictatorial d'Adolf Hitler, ja que va donar entreteniment a una gran quantitat de persones que patien les privacions pròpies de la guerra i la pèrdua dels seus familiars.[20]
La filmografia oficial de Chaplin consta de 82 pel·lícules, de les quals ell intervé com a actor en totes menys en dues: A Woman of Paris (1923) i La comtessa de Hong Kong (1967). D'aquestes pel·lícules, 36 van ser produïdes per la Keystone; posteriorment va interpretar i dirigir 15 pel·lícules per a la Essanay. Un any després va signar contracte amb la Mutual Film Corporation, amb la que va produir 12 pel·lícules, i entre el 1918 i el 1923 en va produir nou per a la First National. A partir del 1923, les seves pel·lícules són distribuïdes per la United Artists i, fins al moment en què se li nega l'entrada als Estats Units, n'haurà realitzat vuit. A Anglaterra ja només realitzarà dues pel·lícules més.
A continuació es presenta una selecció de les seves pel·lícules:
Vídeo de la pel·lícula muda The Bond (1918)
Vídeo de la pel·lícula muda The Bond (1918)
Vídeo de la pel·lícula muda The Bond (1918)

Abu-Nuwàs al-Hàssan ibn Hani al-Hakamí, més conegut simplement com a Abu-Nuwàs (àrab: ابو نواس, Abū Nuwās; persa: ابونواس, literalment ‘el de Cabellera arrissada’)[1] (Ahvaz, Pèrsia, c. 755 - Bagdad, c. 814)[2][3] va ser un poeta persa en llengua àrab, que pertanyia al corrent modern; és un dels poetes clàssics més coneguts.[4]
S'educà a Bàssora i fou un protegit dels califes abbàssides Harun ar-Raixid i al-Amín.[1] Criticà la cassida tradicional, una forma estròfica literària, i renovà la poesia àrab introduint-hi el tema bàquic en famosos poemes en què exaltà la seva inclinació a la beguda. Va alliberar la poesia del seu temps aportant-li una llibertat de to fins aquell moment desconeguda.[1] És autor també de poesia amorosa, que reflecteix la seva homosexualitat, així com de poesia cinegètica i elegíaca. Bon coneixedor de la cultura persa, n'utilitzà sovint temes llegendaris o folklòrics, i inserí en els seus poemes mots i hemistiquis sencers, en llengua pahlavi. Esdevingué ben aviat popular i el seu record perdurà,[2] passant a formar part del folklore i la tradició àrabs, i apareixent diverses vegades com a personatge en el llibre de Les mil i una nits.[5][6][7] És considerat un dels primers i més grans poetes eròtics en llengua àrab.[8] Va ser defensor de totes les llicències morals i poètiques amb prou habilitat per a no deixar-se portar pels atacs dels seus detractors.[1]
Sobre les dates de naixement i mort d'Abu-Nuwàs les fonts documentals varien força. Per posar-ne dos exemples, Garzanti dona una data de naixement de 756 o 758 i una data de mort al voltant de l'any 814;[9] mentre que Dona S. Straley situa les dates al voltant dels 756 i del 810.[10] Sobre el lloc de naixement, també hi ha debat i alguns especialistes com ara Garzanti diuen que va néixer a Bàssora,[9] mentre que d'altres creuen que ho va fer a Damasc o a Ahwaz.
El seu pare, Hani, a qui mai no va arribar a conèixer, pertanyia a la tribu àrab dels Banu Sad i va ser un soldat de l'exèrcit de Marwan ibn Muhàmmad (Marwan II); la seva mare, anomenada Golbes, era persa i treballava com a teixidora. Abu-Nuwàs és un sobrenom que fa referència als dos llargs penjolls als cabells que li arribaven fins a les espatlles. La seva mare el va vendre quan encara era un nen a un comerciant de Bàssora que s'anomenava As-Sad Yaixira.[11]
Va passar tota la seva joventut a Bàssora, on va estudiar l'Alcorà i gramàtica. Va tenir per mestre i amant[12] el poeta Waliba ibn al-Hubab, un llibertí cèlebre, que se'l va portar a viure amb ell a la ciutat de Kufa, després de comprar la seva llibertat al comerciant amb qui Abu-Nuwàs havia treballat alguns anys.[11] Abu Nuwas va emigrar a Bagdad, possiblement en companyia de Waliba ibn al-Hubab, i aviat s'hi va fer famós per la seva poesia i humor enginyós, en què no es referia als temes tradicionals, sinó a la vida urbana i les alegries del vi i la beguda (khamriyyat), i a l'humor (mujuniyyat). S'expressava amb un llenguatge llibertí sobre el vi, els efebs i les concubines, un fet que va comportar que molts contemporanis el parodiessin i d'altres el condemnessin i demonitzessin, sovint sense tan sols haver-lo llegit.[1]

De tornada a Bàssora va estudiar amb Jalaf al-Ahmar, un mestre de poesia preislàmica. Per millorar el seu àrab, va viure una temporada entre els beduïns del desert, però detestava aquesta vida i va decidir tornar a la populosa Bagdad. Tot i això, va poder gaudir de la sonoritat pura de l'idioma original, gràcies a la immersió en els secrets abismes de la llengua àrab.[1]
A Bagdad, acabava d'accedir al tron el llegendari Harun ar-Raixid, de la dinastia abbàssida. Abu-Nuwàs es va apropar a la cort per la seva relació amb els barmàkides, una família de jerarques relacionada amb el califa. Malgrat l'estimació que suscitava en la cort, no va deixar de passar alguna temporada a la presó a conseqüència de la seva vida llibertina i de la seva afició a la beguda.
En caure en desgràcia i ser executats els barmàkides, va fugir a La Meca i més endavant a Egipte. Va tornar a Bagdad quan Ar-Raixid ja havia mort i havia estat substituït pel jove de 22 anys Al-Amín, del qual Abu-Nuwàs havia estat professor. El poeta i el califa es van entendre bé, ja que Al-Amin no solament era un amant de les arts i les lletres sinó que, a més, compartia la tendència al llibertinatge d'Abu-Nuwàs.[13] Malauradament per a Abu-Nuwàs, va morir al cap de quatre anys de regnat i el va succeir al tron el seu germà Al-Mamun.
Al-Mamun també era un amant de les lletres i les arts, però no dels bevedors i els llibertins. Com que estava disposat a fer compartir les seves idees pels funcionaris de l'administració, decidí que aquests fossin interrogats. En conseqüència, el govern inicià les accions i molts dels funcionaris es defensaren jurant en fals (l'Islam admet la taqyya o abjuració quan la vida dels fidels està en perill[14]), però d'altres s'hi van resistir i van anar a parar a la presó i al turment, com va ser el cas del gran jurista Ibn Hanbal, per exemple. En aquest darrer període de la seva vida, va canviar el seu estil de la sàtira corrosiva i la poesia eròtica cap als poemes ascètics de caràcter més clàssic.[15]
Abu-Nuwàs va anar a la presó, on molt probablement hi va morir cap a l'any 814-815[13] (segons algunes fonts va ser enverinat per Ismaïl ibn Abu-Sehl; també hi ha els que creuen que va morir enverinat a la mateixa presó).
Segons Al-Khatib al-Baghdadi, l'autor de la Història de Bagdad, Abu-Nuwàs va ser enterrat al cementiri Shunizi a Bagdad.[16]
La ciutat té diversos llocs amb el nom del poeta. El carrer Abū-Nuwàs discorre pel marge est del Tigris[17] El parc Abu-Nuwàs també es troba a la capital en un tram de 2,5 quilòmetres entre el pont Jumhouriya i un parc que s'estén fins al riu Karada, prop del pont 14 de juliol.[18]
Va conrear primer una poesia alineada amb el que era la tradició àrab clàssica, amb elegies urbanes i ditirambes en què adulava mecenes i amics, i després la va abandonar i fins i tot va burlar-se'n en algunes ocasions, en favor de temes nous. La seva producció poètica va ser recollida després de la seva mort pels erudits as-Sulí i Hamza en-Isbahaní. Se'n conserven aproximadament 13.000 versos. Malgrat ser un dels poetes àrabs més apreciats, algunes de les edicions actuals de les seves obres "eviten" incloure referències a la seva homosexualitat i s'amaguen molts poemes que va dedicar als seus múltiples amants barons. El 1861, l'alemany Hermann Ahlwardt va editar part de la seva obra Kamriyyat i va propiciar que molts estudiosos s'interessessin per ell. Un interès doble: l'interès literari en el repertori poètic de motius i imatges descrits en el seu gènere, i una certa preocupació sociocultural per ensenyar la cultura del vi com a part de la civilització islàmica medieval.[19]
Era un mestre de la burla irreverent, sovint blasfem, que no va escatimar ni l'Alcorà. Altres poetes abbàssides, com Ibn al-Rumi i Ibn al-Mutazz d'una manera més neutral, al·ludeixen sovint als versos de l'Alcorà.[20]
Gran part de la seva poesia és bàquica, d'acord amb la seva vida dissipada.[21] Les descripcions de les seves gresques que, generalment, transcorrien en una taverna jueva o cristiana a la nit, són d'un gran realisme i alhora d'un esteticisme d'una qualitat que avança espectacularment als seus més brillants antecessors.[22]
El gènere bàquic o khamriyya va ser un art poètic àrab dels més cultivats, que va recórrer des del més profund de la península aràbiga fins a l'Àndalus, i Abu- Nuwàs va ser un dels poetes araboperses que més va exposar aquest tema en la seva obra. Els poemes d'aquest gènere, l'autor els descriu a manera de metàfores i barreja amb gran personalitat i harmonia exquisits jocs de paraules com ara copes, bols i calzes, tavernes o convents, cristians o jueus, boniques dones amagades en àmfores, els pares de les quals sols les lliuren en canvi d'un bon dot, vida cortesana amb luxes o campaments en ruïnes, perfums i religió.[23]
Segons un article editat per la doctora Anna Gil de la Universitat Autònoma de Barcelona, els trets més característics de la seva poesia bàquica són:[25]
Abu-Nuwàs envolta el vi amb els atributs dels cinc sentits; el vi té el poder d'il·luminar de nit el rostre de la persona estimada, la calor de les nits d'hivern, o com el sol cega els ulls de qui el mira. El perfum que exhala és com l'aroma d'una poma i el seu perfum el compara a l'alè de l'amat o a les flors del jardí on beuen els amics. El tacte que té el vi és suau com la seda i a través de la copa de vidre, quan el transporta el coper en els seus dits es reflecteix el color vermell, amb què sembla tenyir de sang les seves mans. Segons Abu-Nuwàs el vi parla i conta secrets al bevedor. El gust del vi, el defineix com a «picant com el pebre» o «amarg fins a arronsar el nas» -en aquella època el vi era una beguda espessa i havia de ser mesclat amb aigua-. Entre els nombrosos efectes que descriu del vi, comenta que converteix el lleig en bellesa, que aconsegueix entrar a les venes del bevedor i deslligar tots els llaços de les seves vestidures i del seu pudor o en una única nit aconsegueix abatre tots els comensals per gran majoria que siguin.[26]
El poeta no separa el gènere bàquic de l'eròtic; així, presenta els comensals junt amb els servidors del vi com a objectes eròtics plens d'amor i llibertinatge, ajunta la passió per tots dos gèneres junt al poder del poeta. Al coper o servidor del vi, el compara, a vegades, amb una gasela de mirada i moviments seductors, serveix el vi en la copa i en els seus ulls s'aprecia una altra espècie de vi embriagador també. Com si fos una metàfora, de vegades Abu-Nuwàs nomena el coper gulam amb una terminació femenina gulaminyya, representant en aquest cas l'amor cast pel vi i en l'altre l'amor obscè que li inspira el coper. Als comensals, sempre els defineix com a personatges intel·ligents i de gran sensibilitat. La censura o el censor són criticats obertament, molts dels seus poemes, els comença amb una frase dirigida a aquest censor per pregar-li que deixi la seva crítica, és un personatge mostrat sempre de manera odiosa i fent la contra sempre a les seves accions, quan més li argumenta el censor per deixar de beure més l'incita a ell a fer el contrari i animar els seus amics a continuar bevent.[27]
Els espais on se celebren tots els seus poemes bàquics som molt diversos, encara que amb alguna cosa en comú: s'hi troben sempre el poeta i els seus amics envoltats pels plaers de la música, l'amor i el vi. Les tavernes es trobaven, com els convents, extramurs de Bagdad, entre vinyes que acostumaven a produir el seu propi vi i regentades per jueus o cristians; acudir a aquests llocs acostumava a ser sempre de nit; els taverners, sempre abans d'obrir la seva porta, interrogaven el grup d'amics per estar segurs de la seva solvència; allà, moltes d'aquestes nits, i a causa de l'embriaguesa, havien de quedar-se a passar una o diverses nits. Les nits als convents cristians on els oferien el vi per ells produït, acostumaven a ser relatades més o menys com les tavernes, amb la diferència que Abu-Nuwàs dona moltes notícies de l'organització de la vida monacal. Els jardins i horts són llocs relatats per al gaudi de la beguda del vi junt amb el seu grup d'amics, sota els arbres i envoltats de flors, acompanyats per músics i cantants; en aquests llocs, els poemes són comparats sempre amb el perfum i la bellesa de les flors. Finalment, dintre dels palaus de la cort del califa, és on se celebraven les millors festes; la beguda s'unia a la música, la poesia i als més selectes plaers.[28]
Segons el poeta sirià Ali Ahmad Said Esber, conegut pel seu *pseudònim Adonis, Abu-Nuwàs és el «poeta de la falta per ser el poeta de la llibertat»,[29] puix va convertir la vida del plaer, i secretament el vi, en element de culte i va aconseguir un llenguatge propi com una simbologia d'una religió; el mateix Abu-Nuwàs referia: «jo tinc la meva religió»; la seva poesia li va servir per a mostrar en la seva època un element de modernitat la de la seva acció i opinió lliure: «la moral de la falta».[30]
El poeta va ser provocador contra una de les grans aportacions de la península aràbiga i la seva gent: l'islam. Els preceptes de la religió islàmica van fer que cometés les pitjors faltes. El mes del ramadà i les seves lleis van ser objecte per part de l'escriptor de sàtires i blasfèmies, durant el qual va continuar bevent d'amagat junt amb les seves amistats, segons diu, tancats en tavernes o també fent-se passar per cristians. Va canviar el pelegrinatge a La Meca per un altre simbòlic a Bagdad i a les seves vinyes i tavernes. En la seva poesia, simula una conversa entre un alfaquí i el seu deixeble, el qual pregunta els deures per a ser un bon musulmà; el mestre respon amb renecs contra els preceptes més sagrats de la seva religió. En un altre poema, sedueix el mateix poeta al dimoni, al qual proposa un pacte: l'invocarà sempre que necessiti el seu ajut a canvi que el diable no perdi la seva adoració; així, per exemple, sempre que un enamorat d'Abu-Nuwàs no cau en els seus braços, recorre al diable.[31]
L'obra d'Abu-Nuwàs sempre és crítica contra els àrabs i les seves tradicions; arriba també a la crítica de la poesia clàssica beduïna; és contrari a la distribució precisa i al tractament establert sobre el tracte d'alguns temes. Com el nasib o pròleg amorós amb què sempre es comença la cassida clàssica, en què els poetes es queixen davant la visió del campament on es trobava la seva amada, abandonat per la seva tribu nòmada. Sempre en aquest punt, els poetes recorden els moments viscuts al costat del seu amor. Abu-Nuwàs inicia molts dels seus poemes amb el seu sarcasme habitual, i en lloc de plorar davant el campament abandonat i l'absència de la seva amada, el poeta incita a continuar bevent i descriu en lloc del record a la seva amada el record de la nit passada amb els seus amics bevent i amb el seu amat, esmenta les tavernes en lloc dels campaments del desert. Així, Abu-Nuwàs, encara que insereix algunes vegades versos d'altres poetes en la seva obra amb la mateixa mètrica i rima, sempre canvia els matisos i els sentiments que mostraven els anteriors poetes.[32]
Va difondre el gaudi, tant el legítim com l'"il·legal", ocurrent i divertit. La seva dissoluta actuació el va convertir en pervers i polimorf de nit, i cosmopolita i aristòcrata de dia. Les seves actuacions, des de la protecció del califa, estava plena de fantasia i excentricitats. La seva poesia desborda sexe, erotisme, poder i ostentació. En llegir la seva poesia, hom té la sensació d'assistir a una orgia en una taverna al desert, amb gerros desbordants de nèctars, menjar abundant i copes plenes de vi. Llegint-lo, es pot imaginar l'ombra d'afeblides esclaves i amors submissos, barrejat amb comensals i convidats cínics i frívols.[33]
Va conrear la poesia eròtica sense sentir-se limitat per cap tema, amb l'agudesa que li permetia el seu assumint llibertinatge. Ataca de manera directa i altera els hàbits adquirits. S'expressava directament, sense pseudònims hipòcrites ni qualificatius o substitutius equívocs. Anomenava les amants pel seu nom i les afalagava tractant-les de dees. Una llibertat en la seva expressió impossible d'entendre en la societat del seu temps. Des d'aquesta posició, va desenvolupar noves actituds, com el culte a l'aparença, l'afició per l'erotisme, els convencionalismes i el refinament. Una actitud valenta i un estil independent que varen situar el poeta com un avançat de la modernitat amb una gran influència en la poesia àrab.[33]
Abu-Nuwàs és considerat un dels grans de la literatura àrab clàssica. Malgrat la seva literatura irreverent i la dolenta reputació que va tenir en vida, va influir en molts escriptors posteriors, com el poeta i matemàtic Omar Khayyam (segle xi) i el poeta místic Hàfidh de Xiraz (segle XIV) (ambdós perses).[13] Una caricatura hedonista d'Abu-Nuwàs apareix en diverses ocasions en Les mil i una nits. Entre les seves poesies més conegudes, destaquen aquelles que ridiculitzen les mual·laqat, és a dir, els poemes de la poesia preislàmica, el tema és la nostàlgia pel beduí, i lloen la vida moderna a Bagdad com a contrast.
La seva llibertat d'expressió, la seva celebració de l'amor pederasta, van continuar encenent l'ànim dels seus censors:
Si bé les seves obres van circular lliurement fins als primers anys del segle xx, el 1932 la primera censura d'una edició moderna de les seves obres es va produir al Caire, deixant de banda enterament tota la poesia homoeròtica. Tanmateix, aquesta censura continua més viva que mai en l'actualitat. 6.000 llibres de la seva poesia van ser cremats pel Ministeri Egipci de Cultura a gener de 2001.[34][35]
Una part important dels poemes d'Abu Nuwàs són els poemes cinegètics : tardiyyat.[36]
Hi ha poemes dedicats als animals caçadors: a l'astor comú, al falcó terçol, al falcó sacre, al falcó pelegrí, a l'esmerla, al gos saluki i al guepard.[37]
Traduïts a l'anglès es poden llegir tres poemes sobre el cavall, sobre el falcó i sobre el guepard.[38]
Abu-Nuwàs es considera un dels grans de la literatura clàssica aràbiga. Va influenciar molts escriptors tardans, entre els quals hi ha Omar Khayyám, i Hafiz —tots dos poetes perses. Apareix una caricatura hedonista d'Abu-Nuwàs en diverses històries de Les mil i una nits. Entre els seus millors poemes, hi ha els que ridiculitzen la nostàlgia de l'"antiga Aràbia" per la vida del beduí, i entusiàsticament elogien la vida d'aquell moment a Bagdad com a contrast vívid.
La seva llibertat d'expressió, especialment en temes prohibits per les normes islàmiques, continuen excitant l'ànim dels censuradors. Mentre les seves obres eren lliurement en circulació fins als primers anys del segle xx, va aparèixer l'any 1932 la primera edició moderna censurada de les seves obres al Caire. El 1976, es va anomenar un cràter al planeta Mercuri en honor seu.
A l'Àfrica oriental, dins la cultura suahili, el nom d'Abu-Nuwàs és molt popular com a Abunuwasi. Aquí es connecta a una sèrie d'històries amb altres denominacions, com són les aventures de Nasreddín (o el Johà o el Mul·là) dins d'històries, contes i llegendes tradicionals de la literatura de les societats islàmiques. El tanzà Godfrey Mwampembwa -conegut amb el nom artístic de Gado- va crear en llengua suahili un llibre d'historietes (còmic) anomenat Abunuwasi, en què va fer l'adaptació de tres històries d'Abu-Nuwàs.[40] El llibre va ser editat l'any 1996 per Sasa Sema Publications.[41]
Al-Khatib al-Baghdadi, l'autor de la Història de Bagdad, va escriure que Abu-Nuwàs fou enterrat al cementiri de Shunizi a Bagdad.[42]
La ciutat té diversos llocs anomenats en honor d'aquest poeta. El carrer Abū-Nuwās segueix el marge est del Tigris que fou un cop joia de la ciutat.[43] El parc Abu- Nuwàs també es troba allà, a l'estret de 2,5 quilòmetres entre el pont Jumhouriya i un parc que s'estén fora del riu, a Karada, prop del pont del 14 de juliol.[44]

  Hans Christian Andersen    (Odense, 2 d'abril de 1805 - Copenhaguen, 4 d'agost de 1875) fou un escriptor danès. Fill d'un humil sabater, aviat va aprendre diversos oficis però no en finalitzà cap. Amb 14 anys i pocs diners, va fugir a Copenhaguen disposat a fer fortuna com a actor i cantant; va malviure, va escriure algunes obres i després de privacions i desenganys, aconseguí d'interessar a personalitats del país que s'ocuparen de la seva formació. Andersen va sentir sempre que el seu origen humil era un llast i, així, fantasiejava que era fill il·legítim d'un gran senyor.
A més de novel·les, poesia i teatre, va escriure també una autobiografia (L'aventura de la meva vida, 1855) i va publicar valuosos llibres de viatges fruit de les seves experiències, ja que es va passar aproximadament deu anys de la seva vida viatjant; l'autor va visitar Alemanya, Gran Bretanya, Turquia i Espanya, entre molts altres països. Viatjava sempre amb una corda a la maleta, en previsió per si havia d'escapar per la finestra a causa d'un incendi. Fruit del seu viatge més llarg és el llibre El Basar d'un poeta (1848). L'any 1851 publicaria les seves vivències per Suècia i el 1862 el que va viure durant la seva estada a Espanya.
Tanmateix, a Hans Christian Andersen hom el coneix sobretot pels seus contes infantils, alguns inspirats en rondalles i llegendes nòrdiques, però la majoria inventats per ell i caracteritzats per una gran imaginació, humor i sensibilitat. Alguns crítics actuals suggereixen que aquestes històries no eren tan innocents, que van ser censurades a l'hora d'editar-se i que, en qualsevol cas, reflecteixen part dels conflictes interns de l'escriptor. S'ha parlat molt, entre altres, del paral·lelisme entre L'aneguet lleig i la vida d'Andersen.
En qualsevol cas, aquests més de 200 relats, alguns traduïts a moltes llengües, han estat reeditats i gràcies a ells va gaudir del privilegi de ser reconegut en vida com a autor tot esdevenint un dels clàssics de la literatura infantil. Segons l'Index Translationum és un dels autors més traduïts.[1] La seva obra ha inspirat pel·lícules –especialment d'animació–, obres de teatre i ballets.[2]
A Odense, ciutat natal de l'escriptor, es troba la seva casa-museu, amb fotografies, dibuixos i records d'Andersen, que ha esdevingut centre difusor que organitza activitats adreçades fonamentalment als nens.
Va néixer a Odense, Dinamarca, fill d'una família molt pobra, de manera que fins i tot va haver de dormir sota un pont i demanar almoina. Era fill d'un sabater instruït però malaltís, de vint-i-dos anys i d'una rentadora força major que ell, de religió protestant. Andersen li va dedicar per la seva pobresa el seu conte de La petita venedora de llumins i també No serveix res pel seu alcoholisme. El pare adorava el seu fill i segurament es deu a ell la passió d'Andersen pel teatre, ja que li va fabricar un teatret i unes marionetes per a les quals el nen cosia roba. Tota la família vivia (i dormia) en una petita habitació.
Hans Christian va mostrar una gran imaginació des dels seus inicis, que va ser estimulada per la indulgència dels seus pares i les supersticions de la seva mare.
En 1816 el pare d'Andersen va morir i aquest va deixar d'assistir a l'escola. Es va dedicar a llegir totes les obres que podia aconseguir, entre elles les de Ludvig Holberg i Shakespeare. Al setembre de 1819 Andersen va decidir convertir-se en cantant d'òpera, i es va traslladar a Copenhaguen. Allà va ser considerat un llunàtic i rebutjat, quedant-se pràcticament sense res. No obstant el seu viatge li serviria per fer amistat amb alguns músics com Christoph E F Weyse i Siboni, i més tard amb el poeta Frederik Hoegh Guldberg. Va ser admès com alumne de dansa al Teatre Real de Copenhaguen. Degut a la seva mandra va perdre el suport de Guldberg, però va fer amistat amb el director del Teatre Real, Jonas Collin, amistat que duraria tota la vida. Collin el va enviar a una escola de gramàtica, a Slagelse, i li pagaria totes les seves despeses.[3]
El rei Frederic VI es va interessar per aquell estrany noi, enviant-lo durant alguns anys a l'escola de Slagelse.[4] Tot i la seva aversió pels estudis, Andersen va romandre a l'escola de Slagelse, i més tard a la d'Elsinor (en danès Helsingor) fins al 1827,[5] encara que més tard admetria que aquests anys van ser els més durs i amargs de la seva vida. Finalment Collins va considerar per acabats els seus estudis i Andersen va tornar a Cophenaguen. Aquell mateix any, el 1827, Hans Christian va aconseguir la publicació del seu poema "El nen moribund" a la revista literària Kjøbenhavns flyvende Post, la més prestigiosa del moment. El poema va aparèixer tant en la versió danesa com en l'alemanya de la revista. L'any següent Andersen va ingressar a la universitat de Copenhaguen.
El 1829 quan els seus amics consideraven que res bo sortiria de la seva excentricitat i vivacitat, va tindre un considerable èxit amb un volum anomenat Un passeig des del canal de Holmen a la punta d'Est de l'illa d'Amager. Andersen era un gran viatger (afirmava que "viatjar és viure") i escrivia després les seves impressions als periòdics. D'aquestes anades i tornades també va traure tema pels seus escrits. També va ser molt reeixida la seva primera obra de teatre L'amor a la torre de Sant Nicolau, publicada el 1839. El 1831 va publicar el poemari Fantasies i esborranys i va realitzar un viatge a Berlín, la crònica del qual va aparèixer amb el títol Siluetes. Dos anys després (1833) va rebre del rei una petita beca de viatge i va fer el seu primer gran viatge per Europa. L'any 1834 va arribar a Roma.
El viatge per Itàlia va inspirar la seva novel·la L'improvisador, publicada el 1835 amb força èxit. Aquell mateix any van aparèixer també les dues primeres edicions d'Històries d'aventures per a nens, seguides de bastants sèries històries curtes. Abans, havia publicat un llibret d'òpera, La núvia de Lammermoor, i un llibre de poemes titulat Els dotze mesos d'aventures per a nens. El valor d'aquestes obres no va ser massa considerat al principi i van tenir poc èxit de venda. No obstant això, el 1838 Andersen era ja un escriptor establert.
El més gran dels seus viatges (1840-1841), el va portar a través d'Alemanya, Itàlia, Malta i Grècia, fins a Constantinoble. El viatge de tornada el va portar fins al Mar Negre i el Danubi. El llibre El basar d'un poeta és considerat com el seu millor llibre de viatge.
Mentrestant, la seva fama com escriptor de contes de fades anava creixent. Tant és així que va començar a escriure una segona sèrie el 1838 i una tercera el 1843, que va aparèixer publicada sota el títol de Contes nous. Andersen es va convertir en un personatge conegut a Europa, tot i que a Dinamarca encara hi havia qui l'acceptava amb desgana. Les seves obres ja eren traduïdes al francès, a l'anglès i a l'alemany.
Al juny del 1847 va visitar Anglaterra i la seva visita va ser un èxit. A la sortida el va acompanyar Charles Dickens.
Després d'això Andersen va continuar publicant, aspirant a convertir-se en novel·lista i dramaturg, cosa que no va aconseguir. De fet (encara que resulti curiós) Andersen no tenia gaire interès en els seus contes de fades, encara que és gràcies a ells que és recordat avui en dia. Tot i això va continuar escrivint-los i els anys 1847 i 1848 van aparèixer dos nous volums.
Després d'un llarg silenci, el 1851 Andersen va publicar les seves vivències per Suècia i, poc després, el 1857 una altra novel·la Ser o no ser. El 1863, després d'un altre viatge va publicar un dels seus altres llibres de viatges A Espanya,[6] país del qual li van impressionar especialment les ciutats de Granada i Toledo.
Qualsevol tema era prou per inspirar-li un conte, un poema o una peça teatral. El soldat li va inspirar un soldat espanyol dels que Napoleó va enviar a Dinamarca. Aquell noi va somriure al nen que era llavors Hans, el va agafar en braços i li va fer besar la medalla de la Verge que duia al coll, fet que no va fer gaire gràcia a la mare de Hans (que era protestant). No obstant Andersen mai no va oblidar l'atenció i simpatia d'aquell home i el va salvar de l'oblit amb la composició esmentada, a la qual van posar música Robert Schumann i Edvard Grieg.
Una costum que Andersen va mantenir des del 1858 durant molts anys, era narrar amb la seva veu els contes que el van tornar famós.
El 1866 el rei de Dinamarca li va concedir el títol honorífic de Conseller d'Estat i el 1867, va ser declarat Ciutadà Il·lustre de la seva ciutat natal.
Els seus contes per a nens van continuar apareixent fins al 1872 quan les últimes històries van ser publicades per Nadal. Durant la primavera d'aquell mateix any, Andersen va sofrir una caiguda des del seu propi llit, fet que li va produir serioses ferides. Mai va tornar a recuperar-se del tot, i el 4 d'agost de 1875 va morir a la casa anomenada Rolighed, prop de Copenhaguen on és enterrat.
En el seu honor, des del 1956 es concedeix cada dos anys el Premi Hans Christian Andersen de literatura infantil, i des de 1966 també un d'il·lustració.
Andersen sovint es va enamorar de dones inassequibles per a ell i moltes de les seves històries s'interpreten com al·lusions als seus fracassos sentimentals.[7] La més famosa d'aquestes va ser la soprano Jenny Lind. La seva passió per ella li va inspirar el conte El rossinyol, i va contribuir al fet que l'anomenessin la "rossinyol sueca". Andersen solia mostrar-se tímid amb les dones i va tenir serioses dificultats per declarar-se a Lind. Ho va fer per carta quan Lind prenia un tren per anar a fer un concert. Els seus sentiments no foren correspostos, ja que ella el veia com un germà, com va expressar en una carta amb data del 1844: "Adéu ... que Déu protegeixi el meu germà és el sincer desig de la seva afectuosa germana, Jenny."[8]
Un altre amor no correspost de la seva joventut fou una noia anomenada Riborg Voigt. Es va trobar una petita bossa que contenia una llarga carta de Riborg al costat del pit d'Andersen quan va morir. En el seu diari va escriure aquesta súplica: "Totpoderós Déu, tu ets l'únic que tinc, tu que governes el meu destí, he de retre comptes a tu! Dona'm una forma de vida!! Dona'm una núvia!! La meva sang vol amor, com ho vol el meu cor!".[9] Entre altres decepcions amoroses cal citar Sophie Ørsted, la filla del metge Hans Christian Ørsted, i Louise Collin, la filla menor del seu benefactor Jonas Collin.
De la mateixa manera que va tenir poc èxit amb les dones, Andersen també es va sentir atret sense ser correspost per diversos homes. Per exemple, va escriure a Edward Collin:[10] "Llangueixo per tu com per un jove calabrès ... els meus sentiments per tu són com els d'una dona. La feminitat de la meva naturalesa i la nostra amistat han de romandre en secret". Collin, per la seva part, va escriure en les seves memòries: "No em vaig trobar capaç de respondre al seu amor, i això li va causar a l'escriptor molt de patiment".
Tampoc van arribar a convertir-se en unes relacions duradores les passions d'Andersen pel ballarí Harald Scharff[11] i Carles Alexandre, el jove hereu del ducat de Saxònia-Weimar-Eisenach.[12] Estudis literaris moderns suggereixen que en algunes obres obres d'Andersen hi ha un homoerotisme camuflat,[13] fruit de la seva homosexualitat reprimida. Aquesta repressió es veu ja en els diaris de joventut d'Andersen, en què documenta la seva intenció de no mantenir relacions sexuals.[14][15]
El 1857, a París, Andersen va conèixer Harald Scharff, un jove i bell ballarí danès de la companyia del teatre Reial de Copenhaguen. Andersen feia escala a París camí a Dinamarca procedent d'Anglaterra, d'una visita a Charles Dickens, i Scharff estava de vacances amb el seu company de casa, l'actor Lauritz Eckardt. Llavors Andersen i Scharff visitar junts Notre Dame.[16][17] Passarien tres anys fins que Andersen, per casualitat, tornés a trobar-se de nou a la parella a Baviera el juliol de 1860. Els tres homes van gaudir d'una setmana tots junts per Munic i rodalia. És probable que en aquest període Andersen s'enamorés de Scharff.[17] Segons el seu diari, Andersern «no es va trobar del tot bé» quan els dos joves van deixar Munic per anar a Salzburg el 9 juliol 1860.[18][nota 1][19]
Després de la partida de Scharff i Eckardt per Salzburg, Andersen viatjà a Suïssa però allà se sentí abatut i deprimit. Al novembre tornà a Copenhaguen i va a passar el Nadal a Basnæs, a la finca d'un aristòcrata amic seu, a la costa de Selàndia. Les festes nadalenques li van aixecar l'ànim i va escriure L'home de neu el cap d'any de 1860.[20] Dos mesos després, el 2 de març de 1861, en el volum Nous contes de fades i històries, es van publicar altres contes nous d'Andersen.[nota 2][21]
L'amistat d'Andersen i Scharff va continuar i al començament del 1862 van començar una relació que a Andersen li va produir «alegria, una certa realització sexual i el seu eventual final el va conduir a la soledat".[22] Andersen, en una anotació del seu diari de març de 1862, es refereix a aquest període de la seva vida com el «període eròtic».[23] No es va mostrar discret en les seves conductes públiques al costat de Scharff i va mostrar obertament els seus sentiments fins i tot de manera excessiva. Alguns testimonis van qualificar la relació de "impròpia i ridícula".[24]
La relació entre ambdós va acabar a la fi de l'any 1863 quan Scharff ho va anar deixant de manera gradual a mesura que s'intensificava la seva relació amb Eckardt.[25][26] El 27 d'agost el 1863, Andersen va anotar en el seu diari que la passió de Scharff cap a ell s'havia refredat.[27][26] I el 13 novembre de 1863 va anotar: «Scharff no m'ha visitat en vuit dies; tot ha acabat amb ell." El desembre va llegir contes a la casa d'Eckhardt, i hi van estar presents Scharff i una ballarina anomenada Camilla Petersen, amb la qual es prometria però amb la que mai arribaria a casar-se. Andersen es va prendre el final de la relació amb calma i els dos antics amants seguiren coincidint més endavant en el cercle social que comparties, i ho feren sense retrets. Andersen va tractar diverses vegades sense èxit de reprendre la relació íntima amb Scharff.[28][29][nota 3]
Quan la relació es va esvair Andersen es va sentir vell. Va especular en que mai tindria una altra relació. El setembre de 1863 va escriure: «No puc viure en la meva solitud, estic cansat de la vida". A l'octubre va anotar: «Em sento vell i costa avall». El 1864, després d'un parèntesi de dotze anys amb el teatre, Andersen va compondre tres noves obres per als teatres de Copenhaguen, on s'examinava l'amor fraternal i els sentiments profunds entre homes. Una de les raons per les quals l'escriptor va poder tornar a fer un intent en un camp en el qual ja havia experimentat fracassos en el passat seria la possibilitat de mantenir-se prop Scharff al Teatre Real. Actualitzà la seva obra de 1832 El corb, que fou posada en escena a Copenhaguen el 23 abril 1865, i on Scharff va interpretar un vampir que xuclava la sang d'un jove en la seva nit de noces. El 1871, Bournonville va compondre un ballet basat en el conte d'Andersen El soldadet de plom, i el paper principal va ser interpretat per Scharff. Però el ballarí es va trencar el genoll durant un assaig de El trobador el novembre de 1871, accident que el que el va obligar a deixar la seva carrera de ballarí. Va intentar convertir-se en actor sense gaire èxit, i va acabar casant-se amb la ballarina Elvida Møller el 1874.[nota 4][30]
Alguns del contes més populars d'Andersen són:[nota 5]
Històries com "La reina de les neus", "La petita venedora de llumins", "L'aneguet lleig", "La Sireneta", "El vestit nou de l'emperador", "El soldadet de plom" i "La princesa i el pèsol" segueixen sent populars i molt llegides. "El vestit nou de l'emperador" i "L'aneguet lleig", per exemple, han passat a formar part d'expressions en llengua catalana.
Al port de Copenhaguen hi ha una estàtua de la Sireneta, en honor de Hans Christian Andersen. El 2 d'abril, data de naixement d'Andersen, se celebra el Dia Internacional del Llibre Infantil. L'any 2005 va ser el bicentenari del naixement d'Andersen i arreu del món es va recordar la seva vida i obra.
Als Estats Units, es poden trobar estàtues de Hans Christian Andersen al Central Park de Nova York, al Lincoln Park de Chicago i a Solvang, Califòrnia. A la secció de col·leccions especials de la Biblioteca del Congrés dels Estats Units hi ha una col·lecció única de materials d'Andersen llegada per l'actor danès-nord-americà Jean Hersholt[32] Té un interés particular un original llibre de records d'Andersen preparat pels jove Jonas Drewsen[33]
La ciutat de Bratislava, Eslovàquia, compta amb una estàtua de Hans Christian Andersen en memòria de la seva visita el 1841[34] La ciutat de Funabashi, al Japó, té un parc temàtic infantil amb el nom de Hans Christian Andersen.[35] A la ciutat de Lublin, Polònia, hi ha un teatre de titelles i actors anomenat Hans Christian Andersen.[36] A la fi de l'any 2006 a Xangai es va obrir un parc temàtic de 13 milions de dòlars basat en contes d'Andersen.[37]

Giovanni Pierluigi da Palestrina (2 de febrer de 1525 o 1526 – 2 de febrer de 1594)[1] va ser un compositor italià renaixentista, conegut com un dels màxims representants de l'escola romana del segle xvi.[2] Tingué una influència duradora en el desenvolupament de la música religiosa, i sovint es considera la seva obra com la culminació de la polifonia sacra del Renaixement.[2] Fou reconegut com el millor compositor del seu temps a Europa.[3][4]
Mestre de capella del papa Juli III i, posteriorment, cantor de la capella Sixtina de Roma, és considerat un dels principals músics de la Contrareforma.[5] Les seves obres són sovint descrites com a profundes, sòbries i transparents.[5] Prenent el llegat de la tradició polifònica de Lasso i Byrd, va arribar a escriure més de cent misses, entre les quals destaca la Missa Papae Marcelli, trenta-cinc magníficats i centenars de motets i madrigals.[5]
Va néixer a Palestrina,[3] població propera a Roma cap al 1525, que en aquells dies formava part dels Estats Vaticans. Les seves aptituds musicals el van portar de nen a formar part del cor de la Basílica de Santa Maria la Major (Santa Maria Maggiore) de Roma; va estudiar amb Robin Mallapert, Claude Goudimel,[6] Robert de Fevin, Giaccomo Coppola i Firmin Lebel.[7] Ja de jove, cap al 1544, retornà a Palestrina per exercir d'organista de la catedral de la ciutat, sota l'advocació de Sant Agapit, on va romandre fins a l'any 1551.[8]
Quan el bisbe de Palestrina va accedir al tron papal amb el nom de Juli III, l'any 1551 va nomenar el jove Pierluigi da Palestrina mestre de capella de la Cappella Giulia i cantor de la Capella Sixtina del Vaticà, tot proporcionant-li una gran protecció i obviant la seva condició de seglar casat.[7] Tres anys més tard, el 1554, Palestrina va publicar el seu primer llibre de misses. Dedicat a Juli III, aquest fou el primer llibre de misses d'un compositor italià del qual es té constància.[8] Palestrina també va gaudir de la protecció del successor de Juli III, Marcel II, qui també l'havia protegit mentre era cardenal. El seu curt mandat (22 dies) no va evitar que Palestrina l'homenatgés amb una de les seves obres més cèlebres, la Missa Papae Marcelli,[3][7] a sis veus,[9] interpretada per primer cop a Roma el 21 d'abril de 1565.[10] Tanmateix, el compositor va deixar de gaudir del favor papal amb l'ascens de Pau IV a la càtedra vaticana, ja que aquest el va destituir del seu càrrec, segons alguns per ser poc adequada la seva condició de casat, segons altres, per haver escrit madrigals que eren peces de caràcter profà; possiblement fou per ambdues raons.
El 1555 va ser nomenat successor d'Orlando di Lasso com a mestre de capella de Sant Joan del Laterà,[3] on el 1560, segons la tradició, va escriure els seus Improperis.[7] Poc després, l'any 1560, va abandonar el càrrec d'aquesta església romana arran d'una discussió sobre el finançament dels músics,[8] i el 1561 va passar a ser el mestre de capella a Santa Maria la Major, a Roma, on ell s'havia format de nen, i on va tenir entre altres alumnes destacats a Giovanni Andrea Dragoni.[11] El 1563 va publicar el seu primer llibre de motets. Per aquells anys ajudà al seu company i compositor, Giovanni Maria Nanino a fundar una Acadèmia de música, que amb el temps agafà gran renom i on es conservaren els seus plantejaments musicals.[10]
Palestrina es va mostrar sempre insatisfet amb les reformes de la litúrgia sacra dictades pel Concili de Trento, les quals van convertir en no canòniques algunes de les seves misses i altres obres primerenques, esquitxades d'interposicions profanes alienes al text oficial. Per aquest motiu i recolzant-se en la seva pròpia fama, Palestrina va dimitir del seu càrrec per passar, l'any 1567, al servei del cardenal Ippolito d'Este, que mantenia la seva pròpia capella.[8] En aquesta època també se li va proposar d'ésser el mestre de capella de la cort de l'emperador Maximilià (càrrec que declinà), i també va gaudir de la protecció de la Casa de Gonzaga a Màntua.[8] Finalment, el 1571 va tornar a assumir la direcció de la Cappella Giulia a la Basílica de Sant Pere del Vaticà,[3][8] on va acabar els seus dies amb el càrrec creat per a ell de Compositor de la Capella Papal. El succeí en aquest càrrec Rogerio Giovanelli (1560-1615).
Palestrina va perdre dos dels seus tres fills, la seva esposa —Lucrezia Gori, amb qui s'havia casat el 1547—[7] i a tres germans l'any 1580,[12] a causa de les grans epidèmies.[9] En plena crisi va decidir de fer-se sacerdot però finalment hi va renunciar per casar-se amb la rica vídua romana Virgínia Dormoli, amb qui va tenir èxit comerciant pells.[9] Més alleugerit econòmicament, va poder compondre i publicar algunes de les seves millors obres. Tot i això, Pau IV no tolerava la presència de casats als cors vaticans i Palestrina va haver d'allunyar-se del Vaticà, tot i que va seguir vinculat a les capelles de Sant Joan del Laterà i Santa Maria la Major.[9] El 1571 va recuperar el seu càrrec a Sant Pere del Vaticà, on va romandre fins a la seva mort.[9]
El seu prestigi s'estenia per Europa; era molt famós i la seva reputació encara s'incrementà més després de la seva mort. Va morir d'una pleuritis el 1594 i, d'acord amb el costum de l'època, fou enterrat el mateix dia de la seva mort, en un taüt llis amb una placa de plom que resava Libera me Domine. Al funeral, multitudinari, tres cors van cantar un salm de cinc parts.[13]
Les obres de Palestrina destaquen per la claredat aconseguida, deixant la melodia a les mans de la veu superior i ajustant amb precisió el ritme del discurs, aspectes tècnics que contribueixen a la perfecta comprensió del text. Genera admiració la bellesa que aconsegueix generar en un marc tan limitador com és el de les estrictes normes litúrgiques promogudes pel concili.
Palestrina va ser l'autor de centenes de composicions, que inclouen 104 misses (entre les quals destaquen la Missa Papae Marcelli, dedicada al Papa Marcel II, successor de Juli III; i la missa de L'homme armé), 68 ofertoris, més de 140 madrigals religiosos i seculars, 8 ricercari i uns 375 motets[8] (on destaquen, a més dels Improperia, un famós Stabat Mater i les 29 peces del Càntic dels Càntics de Salomó). De fet, el motet va assolir la seva màxima esplendor al segle xvi gràcies a Palestrina, i també a Orlando di Lasso i Tomás Luis de Victoria.[14]
A més, també va compondre un mínim de 72 himnes, 35 magníficats, 11 lletanies i quatre o cinc conjunts de lamentacions.[2] La seva actitud respecte als madrigals va ser una mica enigmàtica: mentre al prefaci de la col·lecció dels 29 motets del Càntic dels Càntics (1584) va renunciar a l'ús de textos profans, tot just dos anys després va servir-se'n —en text imprès— al segon llibre dels seus madrigals seculars, essent alguns d'ells algunes de les millors composicions d'aquest gènere.[2] Palestrina va publicar dues col·leccions de madrigals amb textos profans, una l'any 1555 i l'altra l'any 1586.[2] Les altres dues col·leccions de madrigals eren de caràcter espiritual, un gènere molt apreciat pels partidaris de la Contrareforma.[2] És considerat com un dels més eminents autors de música religiosa catòlica. Tota la seva obra és polifònica i de caràcter sacre, destinada a acompanyar la litúrgia catòlica. L'excepció en són un cert nombre de madrigals profans.
Les misses de Palestrina mostren com el seu estil compositiu va variar al llarg del temps:[2] bona part (més de 70) de les seves primeres misses estan compostes sobre el Cantus Firmus de les melodies gregorianes; mentre que les misses més tardanes es basen en composicions polifòniques.[8] La Missa sine nomine va resultar especialment atractiva a Johann Sebastian Bach, qui la va estudiar i interpretar mentre componia la Missa en si menor.[15] La majoria de les misses de Palestrina es van publicar en 13 volums entre 1554 i 1601, essent els set darrers publicats després de la seva mort.[2][16]
Una de les misses més destacades de Palestrina és la Missa Papae Marcelli, històricament associada a informació errònia sobre el Concili de Trento. Segons la llegenda, Palestrina va compondre la missa per persuadir el Concili de Trento que una prohibició draconiana de l'ús de la polifonia en la música sacra era innecessari,[17] ja que amb aquesta obra Palestrina pretenia demostrar al col·legi cardenalici que les composicions complexes també podien presentar un text intel·ligible en ésser cantat.[8] Tanmateix, la recerca recent ha suggerit que la missa es va compondre abans que els cardinals acordessin debatre la prohibició (possiblement fins uns deu anys abans).[17] Les dades històriques indiquen que el Concili de Trento, en tant que institució oficial, mai no va prohibir la música religiosa ni va elaborar cap normativa o declaració oficial respecte a aquest tema. Aquesta llegenda va sorgir d'alguns participants del concili, que discutiren les seves idees amb interlocutors no informats de les deliberacions del concili. Aquests rumors i opinions transmutaren al llarg dels segles en contes de ficció, arribaren a la lletra impresa i sovint es transmeteren —de manera errònia— com fets històrics. Per bé que es desconeixen les motivacions de Palestrina a l'hora de compondre aquesta obra, és possible que fos conscient de la necessitat d'un text intel·ligible. Tanmateix, sembla que això no fou per satisfer cap doctrina pròpia de la Contrareforma,[17] ja que no existia una doctrina així. La Missa Papae Marcelli va ser una obra tan destacada que l'any 1600, Francesco Giovanni Anerio en feu una gran adaptació perquè es pogués cantar a quatre veus.
L'estil característic de Palestrina es mantingué consistent des dels anys 60 del segle xvi fins al final de la seva vida. La hipòtesi de Roche, que considera que l'aparent manca de passió de Palestrina vers textos expressius o emotius podia raure o bé en el gran nombre d'encàrrecs als que hagué de fer front o bé en una decisió deliberada del mateix compositor, que pogué considerar que l'expressió intensa de les emocions resultava inapropiada en la música religiosa, no ha estat confirmada pels historiadors.[2]
La Missa Papae Marcelli consisteix, com la majoria de les misses del Renaixement, d'un Kyrie, Gloria, Credo, Sanctus, Benedictus i Agnus Dei, tot i que la tercera part de l'Agnus Dei és un moviment independent, anomenat Agnus II.[18] La composició de la missa és lliure, no es basa en el cantus firmus, i és per aquest motiu que la missa no és tan consistent a nivell temàtic com la resta de misses de Palestrina basades en el cantus firmus.[19]
Es tracta d'una missa a sis veus,[9] però les combinacions de veus varien al llarg de l'obra. Així doncs, l'Agnus II està compost a set veus, i l'ús simultani de totes les veus es reserva per a moments específics de l'obra. La composició és de caràcter monorrítmic i declamatòria, on el text se solapa en poques ocasions per tal que sigui el màxim d'intel·ligible durant la seva interpretació, a diferència del que acostuma a ocórrer a les misses del segle xvi. Com en la majoria d'obra contrapuntística de Palestrina, les veus tenen una progressió gradual, i la veu principal segueix les normes dels modes propis de la música diatònica, codificada pel teòric Gioseffo Zarlino.[20]
Després d'escoltar aquesta missa, el cardenal Carles Borromeo va afirmar: «Aquests són els càntics que l'apòstol Joan va sentir a l'alegre Jerusalem celestial i que un altre Joan [Giovanni] ens porta com a fruit de la seva inspiració».[9]
La Missa Papae Marcelli no empra —que se sàpiga— cap model preexistent. Aquesta composició empra clarament el model d'un interval de quarta (creixent) i un retorn gradual.[18] És en certa manera similar a l'obertura de la cançó secular francesa de L'Homme armé, tema molt emprat en misses del Renaixement, però això és possiblement degut a una coincidència casual en tant que aquest és un tema habitual a les misses del segle xvi, i el mateix Palestrina va emprar-lo en altres misses.[21]
El Kyrie presenta una polifonia que imita l'estil primerenc de Palestrina, basat en el tema principal. És als moviments intermedis on Palestrina aplica l'estil més senzill determinat per les exigències del Concili de Trento. Richard Taruskin descriu el Credo com "una sèrie de cèl·lules de cadència estratètgicament planificada… cadascuna expressada mitjançant un fragment de text declamat monòdicament per una part del cor… i arrodonit amb una cadència bellament composta." El text és perfectament comprensible, ja que la decoració melòdica es limita a les síl·labes més llargues. Cada frase és interpretada per una selecció diferent de veus.[18]
El Sanctus comença amb frases molt curtes amb la cadència en Do major. Les succeeixen frases més llargues sobre Fa major, Re major i Si major, i després la música retorna al Do major a tall de conclusió. Aquesta fou una tècnica innovadora, ja que empra una planificació tonal per mantenir l'avenç de la composició.[18]
L'Agnus Dei retorna a la polifonia imitativa del Kyrie (l'obertura de l'Agnus Dei I repeteix la del Kyrie). Com era habitual al segle xvi, Palestrina afegeix una veu a l'Agnus Dei II, de tal manera que aquest moviment és interpretat per set veus que interpreten un cànon de tres parts que comença amb el tema principal de l'obra.[18]
Una de les característiques distintives de la música de Palestrina és que les dissonàncies són típicament relegades a les pulsacions febles de les composicions.[22] Aquest fet genera un tipus de polifonia més suau i consonant, que actualment es considera característica de la música renaixentista tardana, arran de la posició predominant de Palestrina entre els compositors musicals europeus que seguiren els passos de Josquin Des Prés, juntament amb Orlando di Lasso. L'estil de Palestrina és la base del contrapunt renaixentista que avui s'imparteix als conservatoris, gràcies sobretot als esforços del compositor i teòric del segle xviii Johann Joseph Fux, qui en un llibre titulat Gradus ad Parnassum (Graons al Parnàs, 1725), va codificar les tècniques compositives de Palestrina com una eina pedagògica pels estudiants de composició. Fux va crear el terme species counterpoint, que estableix una sèrie de passos on els estudiants poden treballar combinacions de veus progressivament més elaborades tot acomplint determinades normes. Malgrat tot, Fux va cometre diversos errors estilístics, que foren corregits per autors posteriors, sobretot Knud Jeppesen i Morris. Si intentem aplicar les normes de Fux a la mateixa música de Palestrina, es trobaran nombroses ocasions on concorden perfectament, però també en moltes altres on s'han hagut de trencar àmpliament.
Segons Fux, Palestrina va establir i seguir quatre principis bàsics:
Molta de la recerca sobre Palestrina es va realitzar al segle xix, de la mà de Giuseppe Baini. Aquest va publicar una monografia l'any 1828 que va tornar a fer de Palestrina un personatge destacat de la història de la música i va reforçar la llegenda existent que afirmava que era el Salvador de la música sacra durant les reformes del Concili de Trento.[16] La monografia presenta molts dels trets característics de les hagiografies del segle xix, per bé que aquesta ha perdurat fins a l'actualitat. L'òpera Palestrina, de Hans Pfitzner, mostra aquesta actitud tan pròpia dels temps romàntics en el seu punt àlgid.[16][17] Tanmateix, actualment i gràcies a la descoberta i publicació d'una bona part de música inèdita d'altres compositors renaixentistes, s'ha pogut situar la figura i l'obra de Palestrina en el context històric.[2] Per bé que Palestrina representa la música renaixentista tardana, altres compositors com Orlando di Lasso, un compositor francoflamenc que també va desenvolupar part de la seva carrera inicial a Itàlia, o William Byrd foren també molt versàtils.[2] La recerca dels segles XX i XXI manté la concepció que Palestrina va ser un compositor molt destacat i refinat, llur música representa el punt àlgid de la perfecció tècnica, tot remarcant que alguns dels seus contemporanis van tenir una vàlua similar en el marc de la polifonia suau. Així doncs, compositors com Lassus, Byrd o fins i tot Tomás Luis de Victoria han vist incrementada la seva reputació en temps recents.
Palestrina fou famós en vida, i la seva reputació cresqué notablement després de la seva mort. La música més conservadora de l'escola romana es continuà component a la seva manera (coneguda al segle xvii com la prima pratica), de la mà de deixebles com Asprilio Pacelli,[23] Annibale Stabile,[24] Giovanni Maria Nanino, Ruggiero Giovanelli, Alessandro Romano, Arcangelo Crivelli, Teofilo Gargari, Francesco Soriano i Gregorio Allegri. També s'ha considerat que Salvatore Sacco podia haver estat un deixeble de Palestrina, així com Giovanni Dragoni, qui després esdevingué mestre de capella de l'església de Sant Joan del Laterà.[13]
La música de Palestrina es continua interpretant i enregistrant de manera freqüent, en tant que proporciona models per l'estudi del contrapunt. Hi ha dues edicions exhaustives de l'obra de Palestrina: per una banda, una de 33 volums, publicada per Breitkopf i Härtel a Leipzig entre 1862 i 1894, editada per Franz Xaver Haberl. Per l'altra, una de 34 volums publicada a mitjan segle xx de la mà de Fratelli Scalera a Roma, editada per Raffaele Casimiri i altres.
Així doncs, Giovanni Pierluigi da Palestrina és reconegut com un dels grans compositors del Renaixement. Diverses ciutats italianes li han dedicat carrers o avingudes, incloent-hi Milà,[25] Roma,[26] Florència, Càller i Trieste.

Zheng He (el seu nom inicial era Mǎ Sānbǎo, en xinès tradicional: 馬 三保; en xinès simplificat: 马 三保; en pinyin: Mǎ Sānbǎo) (1371 - 1435) va ser un almirall eunuc xinès, explorador i diplomàtic nascut a Kunming, província de Yunnan. Zheng He pertanyia al poble Hui, majoritàriament musulmà. Va ser un dels exploradors navals més importants del segle xv, estant al capdavant de set expedicions navals entre el 1405 i el 1433 que són considerades com les més importants en la història de la navegació xinesa.
Les seves esquadres, d'entre cinquanta i tres-centes naus, comptaven fins a 30.000 homes; durant el conjunt de les seves travessies, Zheng He va explorar el sud-est asiàtic, Sumatra, Java, Ceilan, l'Índia, Pèrsia i el golf Pèrsic, Aràbia, el mar Roig fins a Egipte i el sud d'Àfrica fins al canal de Moçambic. Els seus viatges van propiciar un important intercanvi diplomàtic, comercial i cultural amb l'estranger, duent a la Xina molts trofeus i ambaixadors de més de trenta regnes. Però malgrat que van demostrar una impressionant capacitat organitzativa i tecnològica, aquests viatges no van produir annexions territorials.[1]
Després de la seva mort, els confucianistes van tornar a imposar llur visió del món, i en els segles següents es va impulsar l'aïllacionisme. No obstant això, Zheng He va deixar una profunda empremta en la societat xinesa i, en general, en tot el sud-est asiàtic.
Nascut el 1371 al sud-oest de la Xina, Zheng He era un hui, un xinès han musulmà. És igualment possible que sigui d'origen txam musulmà, quan el regne Txampa arribava fins al límit meridional del regne de Tonquin amb el Yunnan al Nord. El sobrenom honorífic Hajii (Al hajj) indica que ha anat a la Meca, com el seu pare i el seu avi. El tron imperial ha tingut diversos alts dignataris d'orígens ètnics diversos, com el venecià Marco Polo, encarregat de l'explotació de la sal gemma per perforacions amb grues derrick i del comerç d'aquesta sal, monopoli d'Estat.
Es coneixen poques coses sobre la seva infantesa. Se sap que era el fill d'un cap de la província llavors mongol del Yunnan, fins a la seva invasió per l'exèrcit de l'emperador de la Xina, durant la qual el seu pare va morir i ell capturat i castrat als 9 anys, com era costum per als fills dels caps de guerra rivals presos, destinats a formar part dels eunucs de la cort imperial (els eunucs posseïen molt poder gràcies a la seva relació privilegiada amb l'emperador). Ascendeix a poc a poc els esglaons del poder i esdevé el gran eunuc imperial. Entrat en els favors de Yongle, el tercer emperador de la dinastia Ming, convertirà el seu nom en Zheng He (el 1404).
Yongle desitjava estendre els límits de la Xina, tan bé cap al nord on va acabar de construir la Gran Muralla per aturar definitivament les invasions dels mongols. Va traslladar la capital xinesa de Nanquín a Pequín (o Beijing, que vol dir "la capital del nord") el 1409, on construir la luxosa Ciutat Prohibida que es va incendiar al cap d'un any i la va refer, així com la construcció d'un canal navegable que travessava tota la Xina des del sud, on hi havia els ports i tota la producció d'aliments, fins a la nova capital del nord. Aquestes i altres grans obres van buidar el tresor imperial, i com que en aquella època i en el domini geogràfic, l'emperador de la Xina es considerava emperador del Món, Yongle va ordenar anar cobrar tributs a tots els reis de la terra. Fa de Zheng He l'almirall de la flota imperial, sense que aquest mai hagi anat a la mar. Ordena la construcció de centenars de juncs a Nankin, sobre el Yangzi Jiang (el que reduirà la meitat de la coberta forestal del sud de la Xina) i ordena grans expedicions d'exploració per tot l'oceà Índic. En tant que almirall, Zheng He efectua set viatges de 1405 a 1433.
El successor de Yongle, Hongxi, no va sostenir aquestes expedicions i Zheng He va haver d'anul·lar la que era prevista. Tanmateix, el regnat de Hongxi va ser efímer i Xuande, el nou emperador, va reprendre les idees de Yongle i va manar una setena expedició, la més important de totes i la que va arribar més lluny.
Després del descobriment del timó enorme en un jaciment al sud-est de la Xina, datat de prop de 100 anys després de l'època de Zheng He, certs especialistes afirmen que aquestes naus podien arribar a mesurar més de 138 metres de longitud i 55 metres d'ample i comptaven amb nou pals.[2]
Un pergamí budista datat de l'època de Zheng He i representant naus a 4 pals sembla infirmar aquesta tesi en què aquests no haurien medit llavors més que seixanta metres de longitud. Així i tot continua sent tanmateix superior als 30 metres de longitud i 8 metres d'ample de la Santa María, la nau de Cristòfor Colom, que fou construïda aproximadament 70 anys més tard.
Els tipus de nau amb què comptaven eren:
A més de la diferència de mida, quantitat i tecnologia entre els vaixells xinesos i els que van utilitzar temps després els europeus en les seves exploracions, existeixen importants diferències socials:
Zheng He va explorar, durant tots aquests llargs anys de viatge totes les costes de l'Àsia del Sud-Est (sobretot Java i Sumatra en l'actual Indonèsia); totes les illes de l'oceà Índic (sobretot l'actual Sri Lanka). Va travessar la mar Roja fins a Egipte i va vorejar les costes africanes fins a Moçambic. El 1414, com a resultat d'aquestes expedicions, el sultà de Malindi (en l'actual Kenya) establí relacions diplomàtiques amb la Xina.
A diferència dels portuguesos, els viatges d'exploració intentats pels Xinesos no van desembocar en una activitat d'expansió a ultramar. L'altra expedició xinesa llunyana ha estat en el segle vii El Viatge a Occident del monjo Xuanzang per obtenir de l'Índia texts búdics. Les cartes nàutiques xineses circulaven en el golf Pèrsic amb els marins àrabs seguits de pels Venecians.
La majoria dels relats van ser escrits per Ma Huan (馬歡), fidel company de viatge de l'almirall Zheng He. Durant els seus viatges, Ma Huan va anotar minuciosament dades relacionades amb la geografia, les lleis, la política, les condicions climàtiques, el medi ambient, l'economia, els costums locals. La compilació s'anomena "Meravelles dels oceans" (瀛涯勝覽). Els relats estaven destinats a l'emperador i relaten, sobretot, tres de les set expedicions als oceans occidentals. La primera compilació data de 1416 aproximadament, després de la seva primera tornada, la versió final és impresa el 1451. La traducció anglesa és realitzada per John V.G. Mills per a Hakluyt Society el 1970.
Sens dubte, el motiu pel qual és més conegut Zheng He és per haver comandat set grans expedicions navals a l'"Oceà Occidental". El maig de 1403 Yongle va ordenar a la província de Fujian la construcció de 137 vaixells. Tres mesos després diverses províncies més van rebre l'ordre de produir uns altres 200 vaixells. L'octubre es va dictar que 188 vaixells havien de ser adaptats per a la navegació en alta mar. En total, entre 1403 i 1407 un total de 1.681 naus d'alta mar van ser construïdes o remodelades.[9]>[10] Per a complir les ordres de l'emperador es van construir unes immenses drassanes en Longjiang, a prop de Nanjing.
Els motius que van impulsar Yongle a emprendre a realitzar aquestes expedicions són diversos i no estan del tot clars. Entre molts altres s'esmenten els següents:
Sembla que Zheng He no va visitar Aràbia, ja que això, com musulmà, hauria estat escrit en les cròniques. En el seu lloc és probable que motius de salut fessin que es quedés a Calicut i que Ma Huan l'acompanyés. Sí que sembla clar que va morir en el viatge de tornada a la Xina i el seu cos llançat al mar, ja que això és el que assegura la seva família i, a més, en aquestes dates es va celebrar un funeral de cos absent a Semarang. No obstant això, les seves sabates i un bri dels seus cabells van ser portats a Nanquín per ser enterrats en una cova budista. En Nanquín (turó de Niushou) es va erigir una làpida funerària musulmana, però no s'ha trobat en ella cap resta humana o objecte.[32] La tomba va ser restaurada el 1985.
Les missions d'aquest navegant xinès van demostrar una gran capacitat organitzativa que de fet va anar acompanyada d'una comparativament gran sofisticació tecnològica per l'época. Tot i així no es van produir grans activitats comercials ni tampoc anexions territorials, ja que Zheng He no era un conquistador ni un comerciant.
Els viatges de Zheng He no van tenir continuïtat i durant els següents segles la política exterior xinesa va patir un tancament. Tot i això l'almirall és una figura que va deixar la seva petja en la societat xinesa, i en general, en tot el sud-est asiàtic. L'any 2005 es va celebrar els 600 aniversari dels viatges de Zheng He, amb exposicions i activitats culturals, a diversos llocs de la Xina.
El 2002, l'anglès Gavin Menzies va argumentar –Hipòtesi de la circumnavegació xinesa– que una part de la flota hauria doblat el sud del continent africà per travessar l'Atlàntic fins a les Antilles. Per una altra banda hauria creuat l'Estret de Magallanes per explorar la costa oest dels Estats Units i, finalment, una tercera part hauria navegat en les aigües fredes de l'Antàrtida. Fins i tot les costes d'Austràlia haurien estat visitades durant aquests viatges d'exploració.[38]

Enrico Fermi   (Roma, 29 de setembre de 1901 - Chicago, 28 de novembre de 1954) fou un físic italià, nacionalitzat posteriorment estatunidenc, guardonat l'any 1938 amb el Premi Nobel de Física i conegut pel desenvolupament del primer reactor nuclear i el desenvolupament de la teoria quàntica. És reconegut com un físic que destacà tant en l'àmbit teòric com en l'experimental, i un dels més importants del segle xx.[1]
Des del 1939 fou professor de física a la Columbia University, i col·laborà en els primers assaigs i investigacions de la bomba nuclear (projecte Manhattan). Descobrí les reaccions en el nucli produïdes per neutrons amb moviment lent, i observà que aquests eren absorbits més fàcilment pel nucli atòmic que les partícules accelerades. Investigà la teoria de l'estructura fina dels espectres i la formació dels raigs còsmics. Entre les seves obres es destaca Elementary Particles (1951).[2]
El seu pare, Alberto Fermi, era inspector general del Ministeri de Comunicacions, i la seva mare, Anada de Gattis, era mestra d'escola. Es va interessar per la física als 14 anys, després de la lectura d'un vell text d'escrit en llatí. El seu historial acadèmic va ser excel·lent, gaudint d'una gran memòria que li permetia recitar La Divina Comèdia de Dante i gran part dels textos d'Aristòtil.
En la seva joventut Enrico gaudia aprenent física i matemàtiques i compartint els seus interessos amb el seu germà gran, Giulio. La mort d'aquest de forma sobtada d'un abscés a la gola el 1915, pertorba a Enrico i fa augmentar la seva dedicació a l'estudi de la ciència. Segons ell mateix, cada dia passava per davant de l'hospital on van morir Giulio fins que es va fer insensible a la pena.
Una de les seves primeres referències de consulta per a l'estudi de la física fou un llibre que es trobà al mercat local de Campo de' Fiori a Roma. El llibre de nou-centes pàgines anomenat Elementorum physicae mathematicae, fou escrit en llatí pel jesuïta Andrea Caraffa, un professor del Collegio Romano, i cobria temes com les matemàtiques, la mecànica clàssica, l'astronomia, l'òptica i l'acústica. La gran quantitat d'anotacions trobades al llibre eren mostra que Fermi el va estudiar intensament.
Posteriorment, Enrico travar amistat amb un altre estudiant interessat en la ciència anomenat Enrico Persico, i els dos van col·laborar en projectes científics com per exemple la construcció d'un giroscopi, i la mesura del camp magnètic de la Terra. L'interès de Fermi per la física va anar en augment quan un amic del seu pare, Adolfo Amidei, l'encoratjà regalant-li diversos llibres sobre física i matemàtiques, que va llegir amb gran avidesa.
Tenia una gran facilitat per a resoldre problemes de física teòrica i una gran capacitat de síntesi; destacava per la seva senzillesa en la resolució de problemes.[3] Fermi començava les investigacions amb les línies més bàsiques del raonament matemàtic, després produïa solucions completes als problemes en què més s'endinsava i que considerava més importants.
El 1918 es va matricular a l'Scuola Normale Superiore de Pisa per a cursar estudis de física. Per tal d'entrar a l'Institut, els candidats havien d'escriure un assaig. Per al seu assaig que tenia per tema: Característiques del so. Amb 17 anys, el jove Fermi va decidir derivar i resoldre una anàlisi de Fourier basant-se en l'equació diferencial parcial de les ones en una corda. L'examinador, el Professor Giulio Pittato va entrevistar Fermi i va concloure que el seu assaig va ser encomiable fins i tot per a un doctorat. Enrico Fermi va acabar en primer lloc en la classificació de l'examen d'entrada. Durant els seus anys a l'Scuola Normale Superiore, Fermi va fer bon equip amb un company estudiant anomenat Franco Rasetti amb el qual solia fer bromes sense mala intenció. Més tard, Rasseti es va convertir en amic proper i col·laborador de Fermi.
Fermi va aconseguir el doctorat l'any 1922. El 1924 va impartir classes a la universitat de Florència. Va residir durant un any a la ciutat alemanya de Göttingen, així com uns mesos a Leiden, llocs en els quals es va dedicar a realitzar investigacions en el camp de la física.
L'any 1927, a l'edat de 24 anys, va ser nomenat professor de la Universitat de Roma, convertint aquesta ciutat en un dels centres d'investigació més importants del món. El nomenament fou atorgat en guanyar una concurs convocat pel Professor Orso Mario Corbino, director de l'Institut de ísica. Corbino va ajudar a Fermi a seleccionar el seu equip, que va ser ràpidament completat amb científics notables com Edoardo Amaldi, Bruno Pontecorvo, Franco Rasetti i Emilio Segrè. Per tal de fer estudis teòrics només, s'afegí també Ettore Majorana al grup que posteriorment s'anomenà amb el sobrenom dels nois de via Panisperna (degut al nom de la carretera en què se situaven els laboratoris de l'Institut). El grup va anar abordant els seus -ara famosos- experiments, però el 1933 Rasetti va deixar Itàlia per Canadà i els Estats Units, Pontecorvo se'n va anar a França i Segrè es quedà a Palerm exercint de professor.
Durant l'estada a Roma, Fermi i el seu grup van fer importants contribucions a molts aspectes teòrics i pràctics de la física. Aquestos inclouen la teoria del decaïment beta, amb la inclusió del neutrí postulat el 1930 per Pauli, i el descobriment dels neutrons lents, que fou necessari per provar el pivotament pel treball dels reactors nuclears. El seu grup va bombardejar sistemàticament elements amb neutrons lents i, durant els seus experiments amb urani, per molt poc no van poder observar la fissió nuclear. En aquesta època, la fissió es pensava improbable -si no impossible- majorment en el camp teòric. El pensament se centrava a obtenir elements amb un major nombre atòmic gràcies al bombardeig de neutrons a elements més lleugers. Ningú pensava que els neutrons pogueren adquirir prou quantitat de moviment com per dividir un àtom més pesant en dos fragments conformant elements més lleugers. Això no obstant, la química Ida Noddack va criticar el treball de Fermi i va suggerir que alguns dels seus experiments podrien haver produït elements més lleugers.[4] En aquell temps, Fermi en va descartar la possibilitat sobre la base dels seus càlculs.
El 1930 fou convidat a donar cursos d'estiu per la universitat nord-americana de Michigan, passant des de llavors la majoria dels estius als Estats Units, realitzant treballs científics i donant conferències, i impartint posteriorment classes a les universitats de Columbia, Stanford i Chicago.
Les seves habilitats de gran científic, combinant la rama teòrica i aplicada de la física nuclear, eren reconegudes per tothom. Ell va influenciar gran part dels físics que van treballar amb ell, com per exemple Hans Bethe, qui va estar dos semestres treballant amb Fermi a començaments dels anys 30.
Quan Fermi va enviar la seva famosa publicació del decaïment beta a la prestigiosa revista Nature, l'editor de la revista la va rebutjar, a causa del fet que "contenia especulacions que eren massa allunyades de la realitat". Per això, Fermi va veure la seva teoria publicada en italià i en alemany abans que es publiqués en anglès. La Nature va publicar eventualment el seu informe del decaïment beta el 16 de gener de 1939.
L'any 1938 establí definitivament la seva residència als Estats Units fugint del règim feixista italià.
El 1938, Fermi va rebre el Premi Nobel de Física a l'edat de 37 anys, per les seves "demostracions de l'existència d'elements radioactius nous produïts per la irradiació amb neutrons i pels seus descobriments relacionats amb les reaccions nuclears dutes a terme per neutrons lents".
Després de rebre el Premi Nobel a Estocolm, ell i la seva dona Laura, i els seus fills van emigrar a Nova York. Això fou així a causa de les lleis antisemites promulgades pel règim feixista de Benito Mussolini que va amenaçar a Laura, que era jueva. A més, les noves lleis van impedir el treball de la majoria de l'equip d'investigació de Fermi.
Poc temps després de la seva arribada a Nova York, Fermi començà a treballar a la Universitat de Colúmbia.
En desembre de 1938, el químics alemanys Otto Hahn i Fritz Strassmann van enviar un manuscrit a Naturwissenschaften donant part del descobriment d'un nou element, el bari, després de bombardejar urani amb neutrons;[5] simultàniament, els resultats foren comunicats a Lise Meitner. Meitner, i el seu nebot Otto Robert Frisch, van interpretar correctament aquests resultats producte de reaccions nuclears de fusió.[6] Frisch confirma aquest fet experimentalment el 13 de gener de 1939.[7]
La interpretació de Meitner i Frisch del treball de Hahn i Strassman va creuar l'oceà Atlàntic amb Niels Bohr, que anava a donar lliçons a la Universitat de Princeton. Dos físics de la Universitat de Colúmbia treballant a Princeton, Isidor Isaac Rabi i Willis Lamb, van informar-se d'aquest esdeveniment i van conduir Enrico Fermi a Columbia. Degut a aquesta situació, Bohr es va desplaçar de Princeton a Columbia per veure a Fermi. Al no trobar-lo a la seva oficina, Bohr baixà al ciclotró i va trobar Herbert L. Anderson. Bohr el va agafar del muscle i li va dir: "Jove, vaig a explicar-li quelcom nou i sorprenent en física."[3] Era clar per un gran nombre de científics a Columbia que haurien de provar de detectar l'energia que desprenia la fissió nuclear de l'urani procedent de reaccions gràcies al bombardeig amb neutrons. El 25 de gener de 1939, un equip de la Universitat de Colúmbia va dur a terme el primer experiment de fissió nuclear als Estats Units,[8] que es va fer a les instal·lacions de Pupin Hall; els membres de l'equip eren Herbert L. Anderson, Eugene T. Booth, John R. Dunning, Enrico Fermi, G. Norris Glasoe i Francis G. Slack. L'endemà, la Cinquena Conferència de Física Teòrica de Washington va començar a Washington, D.C. sota els auspicis de la Universitat George Washington i la Carnegie Institution of Washington. Allà, les notícies de la fissió nuclear duta a terme van ser difoses encara més, cosa que va potenciar l'experimentació en aquest tipus de reaccions.[3]
En aquest moment, Fermi anigué a la Universitat de Chicago i va començar els estudis que van suposar el començament de la construcció de la primera pila nuclear, la Chicago Pile-1.
Fermi va canviar de nom el començament del projecte en un discurs que va fer el 1954 quan es va retirar del càrrec de President de l'Associació Americana de Física:
En agost de 1939, amb la preparació de Leó Szilárd i la signatura d'Albert Einstein, s'envià la famosa carta d'Einstein–Szilárd advertint al president Franklin D. Roosevelt de la probabilitat que els Nazis estiguessin planificant la construcció d'una bomba nuclear. Degut a la invasió de Hitler a Polònia l'1 de setembre, no fou fins a octubre que van tenir llesta la carta per entregar-la personalment. Roosevelt estava prou preocupat que s'organitzés el Comité de l'Urani i va donar finançament al primer projecte d'energia nuclear a la Universitat de Colúmbia, amb 6000 dòlars d'inversió. Això no obstant, pel temor que hi hagués alguna intervenció secreta estrangera, els diners no es van concedir fins que Szilárd va pregar a Einstein que enviés una segona carta al president la primavera de 1940. Els diners es van fer servir en estudis que van donar lloc al primer reactor nuclear; el Chicago Pile-1, una pila atòmica massiva feta amb blocs de grafit i combustible d'urani, que es va fer funcionar amb massa crítica el 2 de desembre de 1942, construït dins una pista dura de raquetes sota l'Stagg Field, l'estadi de Futbol americà de la Universitat de Chicago. Degut a una mala traducció, els informes soviètics situen les instal·lacions de treball d'Enrico Fermi dins un "camp de carabasses" en comptes de dins d'una pista d'esquaix, tractant-se l'esquaix d'un ramal dels esports de raquetes.[10] Aquest experiment fou una fita en la recerca energètica, i fou prou representatiu de la genialitat de Fermi. Cada etapa fou curosament planificada, cada càlcul fou meticulosament fet per ell. Quan s'aconseguí autosostenir la primera reacció nuclear en cadena, es va fer una trucada codificada per un dels físics, Arthur Compton, a James Conant, el director del Comitè Nacional de Recerca en Defensa americà. La conversació es va realitzar en codi improvisat:
Aquesta reeixida iniciació a la pila de reaccions en cadena fou decisiva, no només per aportar dades sobre les propietats de la fissió —necessàries, d'altra banda per treballar en la bomba atòmica— també perquè podria servir de planter per als reactors nuclears massius que es crearien a Hanford, Washington, que es farien servir per a produir el plutoni necessari per a les bombes que es van fer servir al Trinity site i Nagasaki. Eventualment, el treball del reactor de Fermi i Szilárd's es va englobar en el Projecte Manhattan.
Fermi es va traslladar al Laboratori Nacional Los Alamos en fases més avançades del Projecte Manhattan per servir com a consultor general. Ell es trobava assegut a la cabina de control del Reactor B de Hanford, quan s'aconseguí posar en funcionament crític el 1944. El seu ampli coneixement en diversos camps de la física era útil per resoldre problemes de naturalesa interdisciplinària.
Va aconseguir convertir-se en ciutadà naturalitzat dels Estats Units d'Amèrica el 1944.
Fermi era present com a observador al Trinity site el 16 de juliol de 1945. L'enginyer Jack Aeby va observar Fermi treballant:
L'estimació dels trossos de paper de Fermi van donar un resultat de 10 quilotones de TNT; la potència real de la prova fou de 19 quilotones.[12]
El 1947, Fermi va inventar el FERMIAC, un computador analògic que feia servir el Mètode de Monte Carlo per estudiar el transport de neutrons a través de materials fissionables.
El 1954, en una referència de Fermi a l'American Physical Society també va dir: "Bé, això ens porta a Pearl Harbor. En aquell temps jo deixava la Universitat de Colúmbia i, després d'uns quants mesos vivint entre Chicago i Nova York, em vaig traslladar eventualment a Chicago, per tal de continuar amb el treball allà, i des d'ençà, amb un nombre notable d'excepcions, el treball a Columbia estava concentrat en la fase de separació isotòpica del projecte d'energia atòmica, iniciat per Booth, Dunning i Urey al voltant de 1940".
Fermi era majoritàriament considerat l'únic físic del segle vint que dominava tant en l'àmbit teòric com en l'experimental.[1] El conegut historiador de la física, C. P. Snow, deia, referint-se a Fermi: "Si Fermi hagués nascut uns quants anys abans, un el podria imaginar perfectament descobrint el nucli atòmic de Rutherford i després desenvolupant la Teoria de Bohr de l'àtom d'hidrogen. Si això sona com una hipèrbole, qualsevol cosa que es digui de Fermi és susceptible de sonar com una hipèrbole". L'habilitat i l'èxit de Fermi provenia, en gran part per la seva capacitat de valoració de l'art d'allò possible, i també de la seva innata capacitat i intel·ligència. No li agradaven les teories complicades i, tot i tenir unes grans habilitats matemàtiques, mai les faria servir quan el treball es podia abordar d'una manera més fàcil. Fermi era famós per donar respostes ràpides i acurades a problemes que haurien deixat perplexos altres físics. Més tard, el seu mètode d'obtenir respostes ràpides i aproximades a través de càlculs de primera aproximació s'anomenà informalment Problema de Fermi.
El tret més captivador de Fermi com a científic fou la seva gran modèstia i la seva habilitat per fer qualsevol tipus de treball, ja fos creatiu o rutinari. Aquestes foren les qualitats que el van fer més popular i volgut per gent de tots els àmbits, des dels tècnics que el coneixien fins als altres Premis Nobel. Henry DeWolf Smyth, director del departament de Física de Princeton, va convidar Fermi per tal de fer alguns experiments al ciclotró de Princeton. Un dia, caminant pel laboratori, Smyth va veure el distingit científic ajudant un estudiant de graduat a moure una taula, sota les instruccions d'un altre estudiant. En una altra ocasió, un executiu de l'empresa Du Pont va venir a fer-li una visita per tal de veure'l a Columbia. Al no trobar-lo ni al laboratori ni a l'oficina, l'executiu se sorprengué al trobar al Premi Nobel al taller de mecanitzat, tallant fulles de llauna amb un parell d'enormes tallants.
Després de la guerra, Fermi va servir durant un curt període al General Advisory Commitee (Comité General Assessor) de la Comissió de l'Energia Atòmica dels Estats Units, un comitè científic dirigit per J. Robert Oppenheimer que assessorava a la comissió en aspectes i regulacions de l'àmbit nuclear. Després de la detonació de la primera bomba de fissió soviètica en agost de 1949, Openheimer, juntament amb Isidor Rabi, van escriure un informe molt seriós per al comitè, que s'oposava al desenvolupament de la bomba d'hidrogen tant des del punt de vista tècnic com del moral. Tot i això, Fermi també participà en els treballs preliminars de la bomba d'hidrogen a Los Alamos com a consultor i, juntament amb Stanislaw Ulam, va calcular que la quantitat de triti necessària per al model d'arma termonuclear d'Edward Teller seria prohibitiu i no es garantiria l'aconseguiment de la reacció de fusió a causa de les dificultats de propagació de la reacció tot i la gran quantitat de triti que es desprenia com a resultat.
En els seus últims anys, Fermi va desenvolupar importants treballs en física de partícules, especialment en relació als pions i muons. També fou conegut per ser un professor inspirador a la Universitat de Chicago, i era conegut per la seva atenció al detall, la simplicitat, i la preparació minuciosa de cada classe. Temps després, els apunts de les seves lliçons, especialment aquells dels camps de la mecànica quàntica, la física nuclear i la termodinàmica es van transcriure a llibres que encara s'imprimeixen avui dia.
També va reflexionar sobre una proposició, que avui dia és coneguda com a "Paradoxa de Fermi". Aquesta contradicció o proposició es qüestiona que: amb l'existència dels bilions i bilions de sistemes estel·lars a l'univers, un podria pensar que la vida intel·ligent ja podria haver contactat amb la nostra civilització avui dia.
Cap al final de la seva vida, Fermi va qüestionar la fe en la societat en general sobre la utilització i les decisions que se'n farien amb la tecnologia nuclear.[13] Ell va dir:[14]
Fermi va morir a l'edat de 53 anys de càncer d'estómac (a causa de la forta exposició a la radiació) i fou enterrat al cementeri d'Oak Woods. Dos dels seus estudiants que l'ajudaven en treballs en la pila nuclear van morir també de càncer. Fermi i el seu equip sabien que aquell treball tenia un gran risc però van considerar tan vitals els beneficis que van seguir endavant sense mirar per la pròpia seguretat.[15]
Tal com Eugene Wigner va escriure: "Deu dies abans de la mort de Fermi em va dir, 'Espere que no trigui gaire.' Ell es va reconciliar perfectament amb el seu destí".
Enrico Fermi i Laura Capon van tenir una filla i un fill. La filla del matrimoni fou la Dra. Nella Fermi Weiner (1931-1995) que es dedicà a l'art i al feminisme. El fill, el Dr. Giulio ("Judd") Fermi (1936-1997) va dedicar-se a la biologia i va treballar amb el Premi Nobel Max Perutz en l'estructura de l'hemoglobina.
Laura Fermi (1907–1977), casada amb Fermi, fou una ecologista anticipada, dissenyadora de sistemes, escriptora prolífica i autora del New York Times; qui va tenir un èxit supervendes amb l'obra "Atoms in the Family: Life with Enrico Fermi, Architect of the Atomic Age",[16] i reflexionava també, sobre el dilema nuclear:[17]
Rachel Fermi (1964–), fotògrafa i professora, la tercera neta de Laura i Enrico Fermi, va continuar qüestionant el seny en l'ús de bombes nuclears en el seu llibre "Picturing the Bomb".[18] Els autors juxtaposen fotos del món d'alt secret del Projecte Manhattan amb fotos de família de Los Alamos i Hanford.
Olivia Fermi (1957–), al principi anomenada Alice Olivia (amb cognom de soltera: Weiner) Caton, M.A. A.B.S.—Lideratge en Sistemes Humans, Certificat ConRes (Resolució de Conflictes), fotoartista i escritora, fou la primera neta de Laura i Enrico. Actualment es troba investigant el llegat dels seus avis en una sèrie de llibres que planeja publicar.[19] El 29 de setembre de 2001, poc després de la destrucció del World Trade Center a la ciutat de Nova York, Olivia va volar a Roma, Itàlia, per tal de donar una conferència a la Conferència Internacional: Enrico Fermi i l'Univers de la Física. Ella fou invitada a parlar davant una conferència de físics com a representant de la família de Laura i d'Enrico Fermi. Olivia va dir:
Els dos nets de Laura i d'Enrico Fermi van ser el germà d'Olivia, Paul Weiner, PhD (1959–), matemàtic i professor, i el germà de Rachel, Daniel Fermi (1971-). Laura i Enrico Fermi tenen quatre besnets, fills de Paul per una banda i de Rachel per l'altra.
Interessat des de ben jove en la radiació sobre els neutrons i la mateixa radiació en si, l'any 1938 fou guardonat amb Premi Nobel de Física per les seves demostracions sobre l'existència de nous elements radioactius produïts per la radiació de neutrons i pels seus descobriments sobre les reaccions nuclears degudes als neutrons lents.
Durant la seva estada als Estats Units participà en el Projecte Manhattan i va verificar la fissió nuclear juntament amb Otto Hahn i Fritz Strassmann, i posteriorment aconseguir construir el primer reactor nuclear, que va produir la primera reacció en cadena nuclear controlada. Amb posterioritat es va oposar al desenvolupament de la bomba d'hidrogen per raons ètiques.
Amb els seus col·laboradors, va bombardejar amb neutrons 60 elements, aconseguint obtenir isòtops de 40 d'ells, i la transmutació d'àtoms de l'element 92, l'urani, en àtoms de l'element 93, el neptuni, que pràcticament no es troba a la naturalesa i s'obté bàsicament per síntesi.[21]
Cap al final de la seva vida, Fermi va posar en dubte la seva fe en la societat en general en referència a les decisions més adequades que cal prendre pel que fa a la tecnologia nuclear.[22] Va arribar a deixar escrit:[23]
Alguns aspectes curiosos pels quals també es coneix a Fermi són la Paradoxa de Fermi o principi de Fermi i els Problemes de Fermi. La paradoxa consisteix en la qüestió de si l'Univers posseeix formes de vida intel·ligent més enllà de la Terra per què no en tenim cap prova observacional. On són? preguntava ell. La resposta de Fermi, òbviament preocupat pel seu paper en el desenvolupament de les bombes atòmiques, era que les civilitzacions tecnològicament avançades corrien un greu perill d'autodestruir-se mitjançant l'ús d'armes nuclears. Els problemes de Fermi constitueixen il·lustracions clares de la importància de l'anàlisi dimensional i dels mètodes d'aproximació tal com Quants afinadors de piano treballen a Chicago?.
En honor seu s'han anomenat el Femtòmetre,[24] el Fermió, l'accelerador de partícules Fermilab (Fermi National Accelerator Laboratory) i l'asteroide (8103) Fermi descobert el 19 de gener de 1994 pel Circolo culturale astronomico di Farra d'Isonzo.
El 1952, l'element 100 de la taula periòdica dels elements fou aïllat d'uns residus d'un test nuclear. En honor de les contribucions de Fermi a la comunitat científica, s'anomenà Fermi.
El departament de la Universitat de Chicago en el qual va treballar durant diversos anys es diu en l'actualitat Institut Enrico Fermi.
El Premi Enrico Fermi va ser establert l'any 1956 pel govern nord-americà en rècord dels seus assoliments científics i la seva excel·lència com a científic.
Una enquesta recent de la revista Time va llistar Fermi com un dels vint científics i pensadors més notables del segle vint.
Tres instal·lacions de reactor nuclear han estat anomenades en honor de Fermi:
Moltes escoles han sigut anomenades amb el seu nom, com per exemple l'Institut Enrico Fermi d'Enfield, Connecticut.
El tribunal de Fermi a Deep River, Ontario fou també anomenat en honor seu.
Des dels anys 50, la Commissió d'Energia Atòmica dels Estats Units anomenà la seva distinció més gran, el Premi Fermi, en honor seu. Entre els rebedors d'aquesta distinció destaquen científics ben coneguts com a Otto Hahn, J. Robert Oppenheimer, Freeman Dyson, John Wheeler i Hans Bethe.

Alan Mathison Turing (Maida Vale, 23 de juny de 1912 - Wilmslow, 7 de juny de 1954) fou un científic, matemàtic, lògic, criptoanalista, biomatemàtic i maratonià britànic. Va treballar en camps com la informàtica teòrica, la criptoanàlisi o la intel·ligència artificial. És considerat el pare de la informàtica moderna.
Algunes de les seves principals aportacions a la informàtica teòrica i a la intel·ligència artificial van ser la màquina de Turing, la computabilitat universal o el test de Turing. Sota els serveis d'intel·ligència britànics, i al llarg de la Segona Guerra Mundial, va treballar a Bletchley Park, el centre de criptografia britànic, on va dirigir durant un temps el Hut 8, la secció responsable de la criptoanàlisi naval alemanya. Va desenvolupar unes quantes tècniques per desxifrar els codis alemanys, inclosa la "bomba", una màquina electromecànica que podia desxifrar el codi de la màquina alemanya de criptografia Enigma. Això va ser crucial per al desenvolupament de la Batalla de l'Atlàntic. Va ser el primer científic que va usar computadores amb aplicacions a la matemàtica.
Va ser perseguit el 1952 pel servei d'intel·ligència britànic a causa de la seva homosexualitat.[1] Per no anar a la presó, Turing va acceptar sotmetre's a un tractament d'hormones (estrògens) que s'utilitzava en aquella època per la reorientació sexual. Turing va acabar suïcidant-se el 1954 menjant-se una poma amb cianur.
El 10 de setembre de 2009, després d'una campanya a Internet, el primer ministre britànic Gordon Brown es va disculpar per la forma en què Turing va ser tractat després de la guerra.[2]
El 2019 el banc d'Anglaterra va anunciar que els nous bitllets de 50 lliures (en circulació a partir de 2021) portarien la imatge de Turing.
El seu pare, Julius Mathison Turing, era un alt funcionari a l'Índia, llavors colònia britànica, i la seva mare era filla de l'enginyer en cap dels Ferrocarrils de Madras. Volien educar-lo a Anglaterra, i per tant van tornar a Maida Vale,[3] Londres, on va néixer Alan Turing el 23 de juny de 1912, en un edifici que ara és l'hotel Colonnade.[4][5] Com que el pare continuava tenint feina a l'Índia, durant la seva infantesa els seus pares estaven entre Guildford (Surrey) i l'Índia, deixant-lo a ell i el seu germà gran John a càrrec d'amics a Hastings, Anglaterra.[6] Ben aviat, Turing va mostrar senyals del seu geni.[7]
El 1926, a l'edat de 14 anys, va ingressar a l'escola Sherborne, un internat prestigiós i car de Dorset. El seu primer dia d'escola va coincidir amb una vaga general al Regne Unit, però estava tan decidit a començar les classes, que va recórrer tot sol en bicicleta els aproximadament 100 km des de Southampton fins a l'escola.[8]
No obstant això, no va encaixar massa bé dins aquella escola, que posava molt més èmfasi en l'estudi dels clàssics que no pas en les seves inclinacions naturals per les matemàtiques i la ciència. El director de l'escola va escriure als seus pares:"[9] Espero que no es quedi entre dues escoles. Si s'ha de quedar a l'internat, ha d'aspirar a convertir-se en educat. Si només ha de ser un Especialista Científic, està perdent el temps en una escola com aquesta."
Malgrat tot, Turing va continuar destacant en les seves assignatures preferides, resolent problemes avançats el 1927 sense ni tan sols haver estudiat càlcul. Als 16 anys, va descobrir l'obra d'Albert Einstein; la va entendre, i fins i tot va extrapolar que Einstein qüestionava les lleis de Newton a partir d'un text on això no era explícit.[10]
Durant la seva estada a l'escola, va desenvolupar una bona amistat amb un company un any més gran, Christopher Morcom, que va ser el seu primer amor (encara que no va ser correspost). Morcom va morir de sobte, al principi del seu últim any a Sherborne, per complicacions de la tuberculosi bovina, que havia contret per beure llet de vaca infectada de petit.[11] Aquest fet li va fer perdre la fe en Déu, i es va fer ateu. Es va convèncer que tots els fenòmens, fins i tot el funcionament del cervell humà, havien de ser materialistes.[12]
A causa del seu baix rendiment en estudis clàssics, no va aconseguir una beca per al Trinity College i va anar a la seva segona opció, el King's College, Cambridge. Va estudiar-hi del 1931 al 1934, llicenciant-se amb nota, i el 1935 va ser escollit "fellow" de King's per la seva tesina sobre el teorema del límit central.
En el seu article transcendental "On Computable Numbers, with an Application to the Entscheidungsproblem" (Sobre els Nombres Calculables, amb una Aplicació a l'Entscheidungsproblem)[13] (presentat el 28 de maig 1936), Turing va aprofitar els resultats de 1931 de Kurt Gödel sobre els límits de la prova i la computació, reemplaçant el llenguatge formal que havia fet servir Gödel pel que ara s'anomenen màquines de Turing, dispositius formals i senzills. Va demostrar que una màquina d'aquest tipus podria ser capaç de resoldre qualsevol problema matemàtic concebible si es podia representar en forma d'algorisme. A continuació va demostrar que no hi havia solució a l'Entscheidungsproblem justificant que el problema de la parada és no decidible: no és possible de decidir, en general, de forma algorísmica, si una màquina de Turing donada s'aturarà mai.
Encara que la seva demostració es va publicar després de la d'Alonzo Church, que és equivalent respecte al seu càlcul lambda, el treball de Turing és considerablement més accessible i intuïtiu. També era original en la noció d'una 'Màquina Universal', el fet que aquesta màquina pogués dur a terme les tasques de qualsevol altra màquina. Encara avui en dia, les màquines de Turing són eines centrals dins de la teoria de la computació. L'article també introdueix la noció de nombres definibles.
Des de setembre de 1936 fins al juliol de 1938 va ser a l'Institut d'Estudis Avançats, a la Universitat de Princeton, estudiant sota la direcció d'Alonzo Church. A part de la feina purament matemàtica, va estudiar criptologia i va construir tres de les quatre etapes d'un multiplicador binari electromecànic.[14] El juny de 1938 es va doctorar a Princeton; la seva tesi introduïa la noció de la computació relativa, on les màquines de Turing s'augmenten amb les anomenades "màquines oracle", cosa que permet l'estudi de problemes que no pot resoldre una màquina de Turing.
Després de doctorar-se, va tornar a Cambridge, on va discutir amb Ludwig Wittgenstein sobre els fonaments de la Matemàtica.[15] Turing defensava el formalisme i Wittgenstein adduïa que la Matemàtica no descobreix veritats absolutes sinó que les inventa.[16] També va començar a treballar a temps parcial amb l'Escola de Codis i Xifres del Govern (GCCS).
Durant la Segona Guerra Mundial, Turing va participar de forma decisiva en la feina duta a terme a Bletchley Park per desxifrar els codis alemanys. A partir dels resultats obtinguts a Polònia per Marian Rejewski, Jerzy Różycki i Henryk Zygalski de l'Oficina de Codis polonesa abans de la guerra, va contribuir amb algunes idees per desxifrar tant la màquina Enigma com el codi Lorenz SZ 40/42, i va ser, durant un temps, el cap del Hut 8, la secció responsable de la lectura dels senyals navals alemanys.
Des de setembre de 1938, Turing havia treballat a temps parcial per al GCCS, l'organització britànica encarregada de desxifrar codis. Va treballar en el problema de la màquina Enigma alemanya, i va col·laborar amb Dilly Knox, un veterà de la descodificació.[17] El 4 de setembre de 1939, l'endemà de la declaració de guerra del Regne Unit a Alemanya, Turing es va presentar a Bletchley Park, la seu durant la guerra del GCCS.[18]
A les poques setmanes de la seva arribada a Bletchley Park,[18] Turing havia dissenyat una màquina electromecànica que podia desxifrar el codi Enigma més ràpid que la bomba polonesa de 1932. Aquesta màquina ("bombe"), amb una millora suggerida pel matemàtic Gordon Welchman, es va convertir en una de les eines principals, i la més automatitzada, que es va fer servir per atacar el tràfec de missatges codificats amb Enigma.
El professor Jack Good, un altre criptoanalista que va treballar amb Turing a Bletchley Park, va dir més endavant: "La contribució més important que va fer Turing, crec, va ser part del disseny de la bomba, la màquina criptoanalítica. Va tenir la idea que podies fer servir, en pràctica, un teorema de Lògica que sona força absurd per als profans; en concret, que a partir d'una contradicció, pots deduir-ho tot."[19]
La bomba buscava les posicions possiblement correctes utilitzades per codificar un missatge Enigma (és a dir, ordre dels rotors, posició dels rotors, etc.) i feia servir una "falca" (en slang anglès, "crib"): un text curt que fos probablement part del missatge. Per cada posició possible dels rotors (que tenien d'aproximadament 1019 estats, o 1022 per les Enigma dels submarins, que al final tenien quatre rotors en comptes dels tres de les altres Enigma),[20] la bomba duia a terme una cadena de deduccions lògiques basades en la falca, implementades elèctricament. La bomba detectava quan es trobava una contradicció, i descartava aquella posició, passant a la següent. La majoria de les configuracions causaven contradiccions i es descartaven, deixant-ne només unes quantes que s'havien d'investigar en detall. La bomba de Turing es va instal·lar el 18 de març de 1940.[21] Cap al final de la guerra, hi havia més de dues-centes bombes funcionant.[22]
El desembre de 1939 Turing va resoldre el sistema d'indicadors de l'Enigma naval, que era matemàticament més complex que els sistemes d'indicadors que feien servir els altres serveis.[23] Turing també va idear una tècnica estadística bayesiana que va anomenar "Banburismus" per ajudar a descodificar l'Enigma naval. El Banburismus podia descartar certs ordres dels rotors de l'Enigma, reduint així el temps que calia per provar les posicions a les bombes.
A la primavera de 1941, Turing va proposar casar-se a una companya de la Cabana 8, Joan Clarke, però el compromís es va trencar de mutu acord a l'estiu.
El juliol de 1942, Turing va idear una tècnica anomenada Turingismus o Turingery per atacar la xifra Lorenz utilitzada per la nova màquina alemanya Geheimschreiber ("escriptor secret") que era una de les anomenades "Fish" (peix). També va presentar l'equip Fish a Tommy Flowers, que sota el guiatge de Max Newman, va construir més endavant l'ordinador Colossus, el primer ordinador electrònic digital i programable del món, que va substituir màquines anteriors més simples (inclosa la "Heath Robinson"). La major velocitat del Colossus va permetre d'aplicar les tècniques de desencriptació de força bruta de forma útil, fins i tot amb codis que canviaven cada dia.[24] Hom creu sovint que Turing va ser una figura clau en el disseny del Colossus, però no va ser així.[25]
Mentre treballava a Bletchley, Turing, que era un corredor de fons notable, de tant en tant anava corrent fins a Londres (a 40 km) quan havia d'assistir a reunions d'alt nivell.[26]
Turing va viatjar als Estats Units el novembre de 1942, i va treballar amb criptoanalistes americans sobre l'Enigma naval i la construcció de bombes a Washington, i va ajudar els Bell Labs a desenvolupar dispositius de securització de la parla. Va tornar a Bletchley Park el març de 1943. Durant la seva absència, el Coronel Hugh Alexander havia assumit oficialment el càrrec de cap de la Cabana 8, encara que Alexander havia estat el cap de facto durant cert temps, ja que Turing posava poc interès en el dia a dia de la secció. Turing va esdevenir consultor general de criptoanàlisi a Bletchley Park.
Cap a la part final de la guerra, va traslladar-se per treballar a Hanslope Park, on va millorar els seus coneixements d'electrònica amb l'ajut de l'enginyer Donald Bailey. Junts van dedicar-se al disseny i construcció d'una màquina portàtil per securitzar les comunicacions de veu el nom en clau de la qual era Delilah.[27] Estava pensada per diferents aplicacions, però no es podia utilitzar en transmissions de ràdio a llarga distància, i de totes maneres, es va acabar massa tard per fer-se servir durant la guerra. Encara que Turing va fer demostracions als oficials encriptant i desencriptant una gravació d'un discurs de Winston Churchill, Delilah no es va adoptar.
El 1945, se li va atorgar l'Orde de l'Imperi Britànic pels seus serveis en temps de guerra, però la seva tasca va quedar en secret durant molts anys. Una biografia publicada per la Royal Society poc després de la seva mort només deia:
Al juliol de 1942, Turing va idear una tècnica coneguda com “El mètode Turing”, també anomenat informalment Turingisme,[29] per utilitzar-lo contra el “Xifrat Lorenz” produït per la màquina d’escriptura secreta almanya, Geheimschreiber.
Es tractava d'una tele impressora amb nou clau “Tunny a Bletchley Park” amb un xifrat de rotor incorporat.
Funcionava mitjançant un mètode de trencament de rodes, és a dir, un procediment per calcular els ajustaments de les rodes de la teleimpresora Tunny. El mètode Turing va permetre que les tècniques de desxifrat estadístic s’aplicaren de manera subtils als missatges.[30]
Es va presentar aquest projecte a Tommy Flowers, baix la guia de Max Newman, qui va crear l’ordinador Colossus, el primer ordinador electrònic digital proglamable del món, el qual va substituir una màquina anterior més senzilla, la Heath Robinson, superant la velocitat màxima de la qual. S’ha dit erròneament que Turing va ser una figura clau en el disseny d’ordinador Colossus Turingery, tant ell com l'enfocament estadístic de Banburismus van alimentar el pensament sobre la criptoanàlisi del xifrat de Lorenz,[31] però Turing no va participar directament en la creació de Colussus.
Després del seu treball als Laboratoris Bell dels Estats Units, Turing va perseguir la idea de l'encriptació electrònica en la parla en el sistema telefònic. Durant el final de la guerra, es va traslladar a treballar per al Servei Secret de Seguretat de la Ràdio (més tard HMGCC) a Hanslope Park. Al parc, va desenvolupar el seu coneixement d'electrònica amb l'ajuda de l'enginyer Donald Bayley. Junts van emprendre el disseny i la construcció d'una màquina de comunicacions "secure voice" portàtil que va rebre el nom en clau Delilah. La màquina estava destinada a diferents aplicacions, però no tenia la capacitat d'ús amb transmissions de ràdio de llarga distància. En qualsevol cas, Delilah es va completar massa tard per ser utilitzat durant la guerra. Encara que el sistema va funcionar plenament, demostrat per Turing  al ser capaç de xifrar i desxifrar un enregistrament d'un discurs de Winston Churchill, Delilah no va ser adoptat per al seu ús. Turing també va consultar amb els Laboratoris Bell sobre el desenvolupament de SIGSALY, un sistema "secure voice" que es va utilitzar en els últims anys de la guerra.[32]
Del 1945 fins al 1947 va ser al National Physical Laboratory del Regne Unit, on va treballar en el disseny de l'ACE (Automatic Computing Engine, Motor de Càlcul Automàtic). Va presentar un article el 19 de febrer de 1946, que fa ser el primer disseny detallat d'un ordinador amb programa emmagatzemat.[33] Encara que l'ACE era un disseny viable, el secret que envoltava el treball militar a Bletchley Park va comportar retards en l'inici del projecte i es va desil·lusionar. El desembre de 1947 va tornar a Cambridge per un any sabàtic. Mentre era a Cambridge, es va construir l'ACE pilot. Va executar el seu primer programa el 10 de maig de 1950.
El 1948 va ser nomenat reader (rang per damunt dels professors, però per sota dels catedràtics) del Departament de Matemàtiques de la Universitat de Manchester. El 1949 va obtenir el càrrec de subdirector del laboratori de càlcul de la Universitat de Manchester, i va treballar creant programari per un dels primers ordinadors autèntics — el Manchester Mark 1. Durant aquest temps, va continuar treballant en temes abstractes, i a l'article "Computing machinery and intelligence" (Maquinària de càlcul i intel·ligència) (publicat a la revista Mind, octubre de 1950), Turing atacava el problema de la intel·ligència artificial, i proposava un experiment conegut actualment com a test de Turing, per tal de definir un estàndard per tal d'anomenar "intel·ligent" a una màquina. La idea és que es podia dir que un ordinador "pensava" si era capaç d'enganyar a un interrogador i fer-li pensar que la conversa era amb un humà. A l'article, Turing suggeria que en comptes de construir un programa que simulés la ment humana, podria ser millor de fer-ne un de més senzill que simulés la ment d'un nen i llavors sotmetre'l a una etapa d'educació. Aquesta estratègia ha estat adoptada pel projecte Texai.org.[34]
El 1948, Turing, treballant amb el seu antic company, D.G. Champernowne, va començar a escriure un programa d'escacs per un ordinador que encara no existia. El 1952, en no tenir un ordinador prou potent per executar el programa, Turing va jugar una partida on simulava l'ordinador, trigant al voltant de mitja hora per cada moviment. La partida es conserva;[35] el programa va perdre amb el company de Turing, Alick Glennie, encara que es diu que va guanyar una partida contra la dona de Champernowne.
Actualment els ordinadors juguen correctament als escacs. Això es fa gràcies a una idea que no es veritablement difícil. Es suposa que hi ha dos jugadors: H (per humà) i O (per ordinador).
L'ordinador simula a la seva memòria tots els moviments legals que podria efectuar abstenint-se a les regles del escacs. Per a cadascun de els estats de la partida, O realitza a la seva memòria la resposta de H, simulant i recapitulant tots els moviments possibles que la persona podria fer. Una altra vegada per cada probabilitat de moviment de H l'ordinador simula tots els legals i els que pot utilitzar com a resposta.
Aquesta sèrie de moviments es repeteix successivament fins trobar estats de guanyador o perdedor, però per la memòria de l'ordinador aquests son impossibles. Per tant, O avalua cada estat de l'últim nivell explorat a on es diu "arbre de joc". Allà entren la quantitat, la posició i el tipus de peces del jugador humà. Mitjançant l'algoritme Minimax (o alfa-beta) es pot saber quin és el moviment que pot fer O a l'estat en el que es troba la partida, per arribar al millar estat que ha trobat a l'últim nivell desenvolupat, suposant sempre que H sempre escollirà les jugades que més afavoreixin el seu lloc al joc.[36]
Turing va treballar des de 1952 fins a la seva mort el 1954 en el camp de la biologia matemàtica, més específicament la morfogènesi. Va publicar un article sobre el tema anomenat "La Base Química de la Morfogènesi" el 1952, proposant la seva hipòtesi sobre la formació de patrons.[37] El seu interès principal en aquest camp era entendre la fil·lotaxi de Fibonacci, l'existència de nombres de Fibonacci en estructures de les plantes. Va utilitzar equacions de reacció-difusió, que ara són la base de la disciplina de formació de patrons. D'altres articles posteriors van romandre inèdits fins al 1992, quan es va publicar Collected Works of A.M. Turing.
L'homosexualitat era il·legal al Regne Unit[4] i es considerava una malaltia mental i comportava sancions criminals. El 1952, Arnold Murray, un noi de 19 anys que Turing havia conegut feia poc,[38] va ajudar un còmplice a robar a casa seva, i Turing va denunciar el crim a la policia. Durant la investigació policial, Turing va reconèixer que tenia una relació sexual amb Murray, i llavors Turing i Murray van ser acusats d'indecència segons la secció 11 del Codi Penal. Turing va ser condemnat pel mateix crim que Oscar Wilde, més de cinquanta anys després.[39]
Se'l va deixar triar entre la presó i la llibertat, condicionada a rebre un tractament hormonal dissenyat per reduir la libido. Per evitar la presó, va acceptar la castració química via injeccions d'estrogen[40] que van durar un any. La seva condemna va comportar també que perdés el seu nivell de seguretat i per tant la feina de consultor criptogràfic per al govern. En aquella època, hi havia una forta alarma social per l'espionatge i l'acorralament homosexual per part d'agents soviètics, probablement a causa de les detencions dels primers membres del grup dels "cinc de Cambridge", Guy Burgess i Donald Maclean per ser agents dobles del KGB. Mai no se'l va acusar d'espionatge, però, com tothom que havia treballat a Bletchley Park, no podia parlar de la seva feina en temps de guerra.
El 8 de juny de 1954, la dona de fer feines el va trobar mort; el dia abans havia mort per enverinament de cianur, aparentment per una poma coberta de cianur que va deixar a mig menjar al costat del llit. No es va analitzar la poma per buscar-hi cianur, però l'autòpsia va establir que la causa de la mort era enverinament per cianur. Es va classificar la mort com a suïcidi. La seva mare, això no obstant, deia que havia estat una ingestió accidental deguda a la manca de cura amb què emmagatzemava els productes químics del seu laboratori. El seu biògraf, Andrew Hodges, suggereix que va preparar el suïcidi de forma ambigua deliberadament, per donar a la seva mare algun motiu per no creure-ho.[41] D'altres, suggereixen que Turing estava recreant una escena de Blancaneu, el seu conte favorit.[42] També s'ha suggerit la possibilitat d'assassinat pel fet que s'hagués considerat l'homosexualitat de Turing com a risc de seguretat.[43] Les seves restes mortals van ser incinerades al crematori de Woking el 12 de juny de 1954.
El primer logo històric d'Apple (1976-1998) era una poma mossegada que tenia els colors de l'arc de Sant Martí i en un cert moment es va especular amb el fet que podia ser un homenatge a la seva mort.[44] Això va ser finalment desmentit tant pel dissenyador del logo com per la mateixa companyia.[45]
Els Teòrics de la conspiració van destacar que la mort de Turing va provocar una gran preocupació a les autoritats britàniques. Els serveis secrets van témer que els comunistes reunissin a homosexuals prominents amb la finalitat d'aconseguir recopilar informació. Com que Turing encara estava compromès i treballava per alts càrrecs, amb informació i materials de gran rellevància, quan ja s'havia reconegut com a homosexual i passava les seves vacances a països europeus prop de la Cortina de Ferro. Per tant, segons aquesta teoria, és possible que els serveis secrets consideressin a Turing com un risc massa gran per la seguretat i, és per això, que podrien haver volgut assassinar unes de les ments més brillants entre els seus treballadors.[46]
També ha estat suggerit, que la creença de Turing en la adivinació i àmbits semblants, podrien haver causat el seu estat de depressió.[47] Quan era jove, una endevina li va dir a Turing que seria un geni. A més, poc abans de la seva mort, durant una estada a St Annes-on-Sea amb la família Greenbaum, Turing va decidir consultar de nou a un endeví,[47] segons la filla dels Greenbaum, Barbara:[48] Però era un bonic dia assolellat i l'Alan estava de bon humor i alegre, així que vam marxar... Llavors ell va pensar que seria una bona idea anar a la Pleasure Beach a Blackpool. Vam trobar un lloc on feien adivinació[,] i l'Alan va dir que volia entrar[,] així que vam esperar que ell tornés... I aquest assolellat, alegre rostre s'havia convertit en un pàl·lid, sacsejant i esgarrifós gest. Alguna cosa hi havia passat. No sabem que li va dir l'endeví[,] però evidentment ell va passar a estar completament trist. Crec que era probablement l'última vegada que li vam veure abans de sentir sobre el seu suïcidi.
Des de 1966, l'ACM —Association for Computing Machinery, la societat professional d'informàtics més important del món— atorga cada any el Premi Turing a una persona per contribucions tècniques a la comunitat informàtica. Es considera l'equivalent en el camp de la Informàtica del Premi Nobel.[49]
A Manchester, la ciutat on va treballar cap al final de la seva vida, se li han dedicat una colla d'homenatges: un tros de carretera i un pont porten el seu nom; se li ha dedicat una estàtua en un parc pròxim a la Universitat de Manchester; l'edifici que conté l'Escola de Matemàtiques, l'Institut de Ciència Fotònica i el centre d'Astrofísica Jodrell Bank s'anomena Alan Turing Building i es va inaugurar el 2007.
El 23 de juny de 1998, el dia que hauria estat el seu 86è aniversari, el seu biògraf Andrew Hodges va descobrir una placa commemorativa a la casa on va néixer i va passar la seva infància a Warrington Crescent, Londres, ara un hotel.[50][51]
Pel 50è aniversari de la seva mort, es va descobrir una placa commemorativa el 7 de juny de 2004 a la seva antiga casa, Hollymeade, a Wilmslow, Manchester.
Universitats de tot el món li han fet reconeixements de tota classe. El 2004, Saint Vincent i les Grenadines va emetre una sèrie de segells que commemorava els millors avenços del segle xx, i un dels segells mostrava una imatge de Turing sobre un fons d'uns i zeros, i la llegenda "1937: La teoria del càlcul digital d'Alan Turing"
El 19 de juny de 2007 es va inaugurar una estàtua a mida natural de Turing de 1.5 tones a Bletchley Park. Està feta amb aproximadament mig milió de trossos de pissarra per l'escultor Stephen Kettle, i va ser encarregada i pagada pel multimilionari americà Sidney Frank.[52]
El Relleu Turing[53] és una carrera de relleus en sis etapes per camins a la vora del riu des d'Ely fins a Cambridge, i tornada. Turing feia servir aquests camins per córrer mentre era a Cambridge. El seu millor temps per la marató era de 2 hores, 46 minuts. En aquella època, el rècord mundial de marató era al voltant de 2 hores, 25 minuts.
El 10 de setembre de 2009, el primer ministre de Gran Bretanya, Gordon Brown, demana disculpes al matemàtic pel tracte vexatori que va rebre per la seva homosexualitat, mig segle després de la seva mort, en un escrit al seu blog.[54] Aquest escrit del primer ministre és el resultat d'una campanya de rehabilitació del matemàtic, posada en marxa per un altre expert en ordinadors, John Graham-Cumming, l'escriptor Ian McEwan i l'activista i defensor dels drets dels gais Peter Tatchell, amb el suport de milers de signatures adreçades a la pàgina web del 10 de Downing Street.[55]
El primer ministre va admetre:
L'any 2014 es va estrenar la pel·lícula The Imitation Game, interpretada per Benedict Cumberbatch, que s'inspira en la seva vida i la seva contribució a la Segona Guerra Mundial.
L'any 2018 el Banc d'Anglaterra va decidir canviar l'aparença del bitllet de 50 lliures al per retratar a una figura important del món de la ciència, va començar un procés d'avaluació molt meticulós, on van avaluar un total de 227.299 nominacions i establiren una llista curta de 12 candidats. 49

Finalment, el 2019 el banc d'Anglaterra va anunciar que els nous bitllets de 50 lliures (en circulació a partir de 2021) portarien la imatge de Turing.[56]
Tot i que la pel·lícula dirigida per Morten Tyldum i protagonitzada per Benedict Cumberbatch va rebre força bones crítiques tant per part del públic, com per part de la crítica (91% a Rotten Tomatoes[57] i 7,2 a FilmAffinity),[58] la cinta The Imitation Game també va generar gran polèmica entre diversos periodistes professionals per la caracterització de Turing a la pantalla gran. Les principals diferències que s'han trobat entre el caràcter de Turing representat al film, i el de la vida real, són les següents:

Sima Qian (xinès tradicional: 司馬遷, xinès simplificat: 司马迁, pinyin: Sīmǎ Qiān) (145 aC - 85 aC) va ser probablement l'historiador xinès més influent d'aquest país, amb un paper que alguns han comparat al del grec Heròdot a Occident.[1] En la prosa de la dinastia Han cal destacar els Shiji (Documents històrics, envers l'any 85 aC), de Sima Qian, la primera història general de la Xina.[2] També va ser un astrònom destacat.
Historiador dels dos darrers segles abans de la nostra era, prefecte dels Grans Escribes a la Xina durant la dinastia Han, tot i que les obligacions del càrrec es limitaven a l'astronomia i el calendari (tenien poc poder real), però tenien accés a molta font d'informació dels arxius del palau.
Hi ha diferents versions sobre la data de naixement de Sima Qian. El mateix historiador no designa una data específica en els seus escrits, sinó només el període aproximat i lloc de naixement. Al seu torn, les dades indirectes disponibles sobre aquest tema són contradictòries i vagues, cosa que també dificulta la datació. A l'assaig Bo-Ji, per exemple, s'afirma que Sima Qian va ser nomenat per al càrrec "al tercer any del sisè mes i dia-mao', que correspon al 107 aC, a l'edat de 28 anys -és a dir, que va néixer el 135 aC. D'altra banda, un dels primers comentaristes del Shi Ji, Chang Shou-Chieh, va dir que el 103 aC Sima Qian tenia 42 anys (que, al seu torn, dona la data del 145 aC). Els debats científics s'han centrat principalment en aquestes dues dates, tot i que també s'han presentat altres versions. Cadascun dels punts de vista té els seus arguments: per exemple, a favor del 135, hi ha una de les cartes historiogràfiques, escrita, segons els experts, en el 93 aC o 91 aC, en què s'afirma que Sima Qian, en aquella època, va servir a la cort durant més de 20 anys (i se sap que va servir allà un cert temps després de vint anys). Quant a l'any 145 aC, per exemple, Cheng Jin-Zao ens porta a revelar les paraules de l'historiador, que uneix la seva infància fins al moment de la reubicació del seu pare a la capital, el 140 aC.[3][4]
Sima Qian va néixer i créixer a Longmen, prop de l'actual Hancheng, a la província de Shaanxi. La seva vocació li venia de família, ja que el seu pare, anomenat Sima Tan, va servir també com a prefecte dels Grans Escribes, historiador de l'emperador Wu de Han i responsable de la supervisió de la biblioteca imperial i del control del calendari.
En la seva formació fins als deu anys, va estudiar amb els mestres confucianistes Kong Anguo (孔安国 / 孔安國) i Dong Zhongshu (董仲舒). Sima Qian va ser molt precoç i ja llegia els antics llibres als deu anys.[5]
Quan tenia vint anys, per recomanació del pare, Sima Tan, va recórrer el país recopilant informació de primera mà que li servís per a un treball sobre la història xinesa dels antics reis Yu i Shun, mitjançant el que seria la seva obra magna Shiji o les Memòries històriques. Durant el seu viatge, possible gràcies a l'estabilitat política de l'Imperi Han, va visitar les actuals províncies de Shandong, Yunnan, Hebei, Jiangsu, Jiangxi i Hunan.
Al seu retorn, va ser nomenat assistent a les expedicions d'inspecció imperials. El 110 aC, a l'edat de 35 anys, Sima Qian va ser enviat a una expedició militar contra els "bàrbars" occidentals, però la notícia de la malaltia mortal del seu pare el va obligar a tornar a la capital. Sima Tan va disposar que el seu fill completés la seva investigació històrica (Shiji). Sima Qian va emprendre la tasca l'any 109 aC. L'any 105 aC, va ser elegit com un dels científics cridats a reformar el calendari. Com a funcionari d'alt rang, també va exercir com a assessor de l'emperador.
El 99 aC, Sima Qian es va veure involucrat en l'afer Li Ling, els generals Li Ling (李陵) i Li Guangli (李广利 / 李廣利) havien liderat una campanya per combatre els xiongnu a la frontera nord, però hi van perdre i Li Ling va acabar fet presoner pels xiognu. L'emperador, la cort i l'opinió pública el van considerar traïdor. Sembla que en Sima Qian va voler defensar en Li Ling a la cort, però aquest gest es va considerar una ofensa contra Li Guangli, el cunyat de l'emperador, que també havia estat derrotat pels xiognu, i per aquest motiu l'emperador el va condemnar a mort, però d'acord amb les lleis de l'època, als condemnats se'ls oferia una certa misericòrdia i podien commutar la pena per diners o patint una pena menor: la castració. Per falta de diners, turmentat per la vergonya i el deute relacionat amb el seu pare, Sima Qian va triar la segona opció. També va ser condemnat a presó, on va passar tres anys tancat. En sortir de la presó, va optar per seguir treballant en les seves memòries amb el títol d'eunuc de palau, en contra del que preveia el codi d'honor de l'època, que significava el suïcidi després d'una mutilació d'aquest tipus. D'aquest fet, en va deixar constància escrita en una carta a Ren An:
Dels últims anys de la seva vida es coneix ben poca cosa. Ni tan sols se sap exactament la data exacta de la seva mort (pels volts del 85 aC). Alguns investigadors han especulat que ni tan sols va tenir temps de completar la seva obra sobre els "registres històrics", però l'estudi de l'autobiografia de l'historiador posteriorment va negar aquesta versió.[3]
Els principis bàsics que determinen el cercle de la distribució històrica de la vida de la gent, segons Sima Qian, són la sinceritat (zhong), el respecte (jing) i la cultura (wen).
El primer dels principis -és a dir, en termes moderns, el principi del centrisme. Un signe escrit, especificat per la paraula zhong, que és una combinació dels caràcters 'meitat' i 'cor', és a dir, una cosa que ve directament del cor: la sinceritat, la franquesa, la veracitat i altres termes sinònims d'aquest tipus. I l'explicació per al "zhong" no és merament una de les moltes propietats de la persona, sinó també un dels pocs valors, característiques atributives de "Zhen" ('la humanitat') que, de fet, és humà en l'ésser humà, el converteix en una persona. Aquest únic pensament com a atributiu, profunda caracterització de la naturalesa humana és, segons Sima Qian, un dels tres pilars dels principis del poder polític.
El segon d'aquests principis -el jing- és honor, reverència i respecte. Arrelat al culte als avantpassats, el culte als déus (els pares i la generació dels més grans en el seu conjunt), guanya progressivament importància com a principi polític en la formació d'un estat "jing", respectant el governador. Per descomptat, un governant decent, savi i just, complidor de les lleis i guiat per aquestes, i amb capacitat de viure dirigint els seus conciutadans d'una manera constructiva.
Finalment, el tercer dels principis bàsics que, segons Sima Qian, determinen el cercle de la vida històrica del poble, és el principi de la cultura, de la civilització: "wen". Igual que la rectitud i l'honor, la cultura també s'ha d'interpretar no com una de les moltes propietats de la persona, sinó com a expressió directa de la humanitat en la persona, de manera que li pertany només a ella. Però, si bé el respecte o l'amor envers l'altre són una part característica de la naturalesa humana, el "wen" és una cosa que s'adquireix, i és característica de la persona com a ésser social exclusivament. Al mateix temps, l'origen cultural del "wen" és diferent del de les lleis socials. La cultura expandeix els horitzons de la persona i l'omple de nous continguts, i amb el temps l'enriqueix; les lleis, per contra, són reguladores de les activitats culturals, les normes per les quals, en realitat, es dirigeixen les activitats de la persona.
Per tant, el "zhong" (rectitud), "jing" (l'honor) i "wen" (cultura), són considerats per Sima Qian els tres pilars sobre els quals recolzen els mitjans de vida de les persones en tot el cicle de vida de la seva existència històrica. Durant els mateixos processos que formen el cicle, es condiciona l'inevitable canvi dels fonaments històrics de la vida de les persones. És inevitable que s'esdevingui aquest canvi, en la mesura que el poder basat en un dels principis, al final, necessàriament, reneix a conseqüència de la seva transformació en el marc del principi pertinent. Per tant, la rectitud i la sinceritat, "zhong", hipertrofiades com a principi del poder polític i esdevingudes una fi en si mateixes, degeneren inevitablement en el que Sima Qian designa com a salvatgisme. En conseqüència, el poder que busca liderar, basant-se únicament en la rectitud, es vulgui o no, arriba a la situació actual, que condemna la gent a la barbàrie, i al final a la degradació del sistema social, que planteja la necessitat de passar a un ordre diferent, basat en el principi de respecte.
Malgrat aquestes "dificultats", el principi que preval és el "jing". En créixer un dels millors instints de la naturalesa humana, l'instint d'adoració (especialment als pares), la reverència, durant la formació de la societat orgànica, comença a centrar-se en la seva llei d'evolució, el poder del governant. Això s'ha de produir amb raonable mesura. Si la deferència al "jing" es transforma en superstició, en la deïficació de l'altre, és a dir (en paraules modernes), en l'aparició del culte a la personalitat, llavors això provoca l'inici del caos social i condueix urgentment a la transició cap al següent nivell d'ordre social, que emana del principi del "wen": el principi cultural de la civilització.
Però el principi del "wen" és de naturalesa ambivalent. Una adhesió indiscriminada envers aquest, i la seva promoció com a única i correcta norma d'aplicació universal, causen la dominació en la societat, cosa que ja no és veritable cultura, i la seva substitució -formal, però impracticable- per allò que en podríem dir escolàsticament pseudoeducació i pseudociència. En les relacions entre persones, l'exageració cultural de l'origen real condueix a un trencament de les relacions de bon veïnatge natural, les silencia, i de vegades fins i tot les elimina en la senzillesa, la sinceritat, l'abandonament, la calidesa. Hipertrofiada, la civilitat esdevé falsa, vergonyosa, subrogada. Però per sortir d'aquest atzucac, aparentment per tal de salvar la societat humana d'aquesta manca d'autenticitat, res millor, d'acord amb Sima Qian, que tornar a la rectitud. El cicle es tanca.
El Shiji, també conegut com a Memòries històriques, escrit del 109 aC al 91 aC, fou el magnum opus de Sima Qian, en què va relatar la història xinesa des dels temps de l'emperador Groc fins a la seva pròpia època. (L'emperador Groc, tradicionalment situat en el 2600 aC, és el primer governant considerat per Sima Qian com a prou històric per a poder aparèixer en els Registres.)
Tot i el component científic que impregna la metodologia historiogràfica del text de Sima Qian, aquest ha estat objecte de debat entre diferents estudiosos per les influències que va mostrar en escriure el Shiji. La castració que va sofrir i la seva visió crítica de les polítiques expansionistes i el cúmul de supersticions i pràctiques màgiques de què s'envoltava l'emperador, el van portar a fer crítiques encobertes de l'emperador Wu (141 aC – 87 aC). Alhora, també queden reflectides en els texts les implicacions autobiogràfiques com la devoció cap al seu pare, la seva preocupació per la fama personal i la seva identificació amb Confuci. En aquest sentit, la biografia que tenim de Sima Qian prové del mateix Shiji, en el capítol cent trenta de les Memòries històriques i en el nou de la Història dels Han, a més d'algunes altres fonts suplementàries.
Sima i el seu pare van ser ambdós astròlegs de la cort, els taishi (太史) de l'antiga dinastia Han. En aquell moment, l'astròleg tenia un paper important; era el responsable d'interpretar i predir el curs de govern d'acord amb la influència del Sol, la Lluna i les estrelles, així com de fenòmens com els eclipsis solars o terratrèmols, entre altres fenòmens naturals. Aquesta activitat es basa en la teoria del "mandat celestial".
Abans de compilar el Shiji, l'any 104 aC, Sima Qian va escriure el Taichuli –que es pot traduir com El primer calendari–, una obra basada en el calendari Qin. El Taichuli va ser un dels calendaris més avançats d'aquella època i la seva creació va ser considerada com una revolució pel que fa al calendari xinès tradicional, ja que Qian va afirmar que existeixen 365,25 dies en un any i 29,53 dies en un mes.
El planeta menor 12620 Simaqian s'anomena així en el seu honor.
L'innovador enfocament historiogràfic de Sima Qian és que va més enllà d'una història "cortesana" de caràcter dinàstic. Aquesta forma existia abans que ell i, per descomptat, segueix existint (el Tongshi). La història oficial de la dinastia Han, el Hanshu (汉书 / 漢書), va ser escrita per Ban Gu (班固) al segle i. S'emmarca en el principi dinàstic i persegueix un enfocament més restringit.
Les primeres cròniques del període Han es caracteritzen per un desig dels seus autors de limitar-se a registrar l'esdeveniment, sense donar-li cap tipus d'interpretació. La qüestió de la dependència dels patrons històrics encara no havia sorgit. La causa d'això és, en part, el fet que una anàlisi d'aquest tipus esdevé possible només per l'acumulació d'una certa quantitat d'informació. Sima Qian va ser el primer historiador de la Xina i un dels primers (juntament amb Polibi) al món que va fer un intent de sistematitzar les dades històriques, resumir-les i treure'n algunes conclusions. No obstant això, cal assenyalar que, tot i que les obres de Polibi i Sima Qian són similars, també hi ha característiques que distingeixen significativament les unes de les altres.
Si bé l'obra històrica de Polibi se centra en la generalització d'un període de curta durada de l'existència de diversos països, l'estudi de Sima Qian examina tota la història de la Xina des dels temps mítics fins al segle ii aC, és a dir, un període total no inferior a dos mil anys. El llibre té un total de 130 volums i més de 500.000 caràcters xinesos -una quantitat extremadament gran de treball, que no té comparació ni precedents en la ciència contemporània. El desenvolupament de la historiografia xinesa, de fet, va entrar en una nova fase amb l'arribada de les Memòries històriques. L'interès en la ciència de la història va veure enfortida la seva posició.[3]
Sima adoptà un nou mètode de classificació de les dades històriques i un nou enfocament de l'escriptura d'arxius històrics. Analitzava els registres i els ordenava de manera que poguessin servir en l'elaboració del Shiji. Tenia la intenció d'esbrinar els patrons i els principis del desenvolupament de la història de la humanitat.
Sima va subratllar el paper que tenien les persones en l'evolució històrica de la Xina. Va ser la primera vegada en la història de la Xina que les persones es van posar en el punt de mira de l'anàlisi del desenvolupament històric. També va denunciar l'emperador Han Wudi, que era molt supersticiós, i pregava als déus de manera extravagant. Va tractar de comprendre també la lògica de l'ascens i la caiguda de les dinasties i explicar el principi de l'existència de la Xina.
Quant a la composició d'una obra complexa, el material d'algunes seccions (benji, shijia) es distribueix amb la seqüència cronològica de les altres (zhi) -fet que suggereix un esquema temàtic: seccions de música, cerimònies, calendaris, creences, economia, així com biografies detallades (Liezhuan). Entre aquestes, per exemple, la primera biografia coneguda de Laozi, el llegendari autor del Daodejing. El Shiji era una investigació històrica privada (i no la crònica oficial) i, per tant, més lliure de les pressions del poder, cosa que va permetre a l'autor d'utilitzar un llenguatge més suau i colorit. Per bé que Sima era el prefecte dels grans escribes del govern Han, es va negar a escriure el Shiji com una historiografia oficial que només abastés els personatges d'alt rang. El treball també se centra en la gent de les classes baixes i, per consegüent, és considerat una "veritable memòria" de la part més fosca de la Xina de la dinastia Han.

Elisabet I (7 de setembre de 1533 – 24 de març de 1603) va ser reina d'Anglaterra i d'Irlanda des del 17 de novembre de 1558 fins a la seva mort. Algunes vegades anomenada la Reina Verge, Gloriana o la Bona Reina Bess, Elisabet va ser la cinquena i última monarca de la dinastia Tudor. Filla del rei Enric VIII d'Anglaterra, va néixer princesa, però la seva mare, Anna Bolena, va ser executada tres anys després del seu naixement i Elisabet va ser declarada il·legítima. Va ser la mort de la seva germana Maria sense successió el que la va convertir en única hereva del regne del seu pare. Elisabet va governar d'una manera més moderada que el seu pare i la seva germana,[1] i procurà fer-ho guiada pel bon consell.[a][2] Una de les seves màximes era "Video et taceo" ("Miro, i callo").[3]
La reina es va fer càrrec d'un país dividit per qüestions religioses en la segona meitat del segle xvi. Afavorí l'església anglicana en contraposició als regnats anteriors, ja que veié una manera de reafirmar l'Estat i ella mateixa. Per aquest motiu, una de les primeres mesures que va prendre va ser establir una església protestant independent de Roma, que després evolucionaria en l'actual església d'Anglaterra o anglicana, de la qual es va convertir en la màxima autoritat. El 1562, amb el restabliment de l'"Acta d'uniformitat", va consolidar el protestantisme anglès.
La reina Maria I d'Escòcia, amb drets sobre el tron anglès, aglutinà l'oposició catòlica, a nivell anglès i internacional, contra Elisabet. Aquesta ajudà els reformistes escocesos, i Maria fugí a Anglaterra i demanà refugi a la seva rival, la qual la retingué presa i, posteriorment, decidí executar-la (1587). S'enfrontà amb Felip II per la qüestió religiosa i també pel conflicte d'interessos entre els dos imperis, essent la batalla de l'Armada Invencible el punt culminant. La guerra amb Felip II va arruïnar econòmicament ambdós països.
S'esperava que Elisabet contragués matrimoni, però malgrat diverses peticions del Parlament, mai ho va fer. Les raons per a aquesta decisió no es coneixen, i han estat àmpliament debatudes. A mesura que Elisabet va anar envellint, la seva virginitat la va tornar famosa, i un culte va créixer al seu voltant, celebrat en retrats, desfilades i en la literatura de l'època. També era temuda pel seu mal geni.[b] Al segle xvi, Elisabet I -la reina verge, pel fet de no haver-se casat- va introduir la moda de pintar-se la cara de blanc i els llavis de vermell intens, una combinació d'efecte certament inquietant. La pràctica fou imitada per les dames de la cort, però, desapareguda la reina, aviat hi sorgiren veus contràries.[4]
Durant el seu regnat, Anglaterra va tenir un gran esplendor cultural, amb figures com William Shakespeare, Christopher Marlowe, John Dowland i William Byrd; també són importants figures com Francis Drake i John Hawkins. El seu regnat de 44 anys i 127 dies ha estat el quart més llarg de la història anglesa, per darrere dels de Victòria I, Jordi III i Elisabet II. Durant el seu govern, que succeí dos breus regnats de dos germans seus, va contribuir a donar estabilitat al país i va ajudar a forjar un sentit d'identitat nacional.[1]
Elisabet va néixer al Greenwich Palace, a la chamber of virgins, el 7 de setembre de 1533, entre les tres i les quatre de la tarda.[5] El nom l'adoptà de les seves àvies, Elisabet de York, i Elisabet Howard o Elisabet Bolena, comtessa de Wiltshire.[6] Era la segona filla legítima d'Enric VIII d'Anglaterra (que sobrevisqué a la infantesa) i de la seva segona esposa Anna Bolena. Enric hauria preferit un home per assegurar la successió de la casa Tudor però, després del seu naixement, Elisabet es va convertir en princesa hereva al tron d'Anglaterra. Com que Anna no va donar un hereu al rei, aquest va ordenar executar-la sota l'acusació de traïció (l'adulteri al rei es considerava traïció) i bruixeria, per haver mantingut relacions incestuoses amb seu germà gran, càrrecs que actualment es consideren falsos. Va morir decapitada el 19 de maig de 1536.[7][8]
Elisabet tenia llavors tres anys quan va ser declarada filla il·legítima, per la qual cosa va perdre el seu títol de princesa.[9] Va viure retirada de la Cort, lluny del seu pare i de les seves successives esposes, encara que la darrera d'aquestes, Caterina Parr, ajudà que el pare i la filla es reconciliessin. Elisabet, juntament amb la seva germana Maria Tudor, filla de Caterina d'Aragó, van recobrar els seus drets dins la línia successòria, per darrere del seu germà el príncep Eduard, fill de Jane Seymour, gràcies a l'Acta de Successió de 1544.[1]
A l'època de l'exili, entre els seus assistents, destaquen Katherine Champernowne i Matthew Parker. La primera va ser inclosa entre els membres de la casa d'Elisabet prèviament a la mort de la seva mare i mantingué amb la futura reina una amistat que es va perllongar fins a la seva mort. Matthew Parker va ser el sacerdot favorit d'Anna Bolena, qui li va fer prometre abans de la seva execució que es preocuparia del benestar de la seva filla.
Pel que fa a la seva personalitat, Elisabet tenia molt en comú amb la seva mare: neuròtica, carismàtica, enamoradissa i amb un gran sentiment religiós protestant. També va heretar la seva delicada estructura òssia, així com els seus trets facials; del rei, només el seu cabell vermellós.
El 1547, després de la mort d'Enric VIII i l'ascens al tron del seu fill, Eduard VI, Caterina Parr va contraure nou matrimoni amb Thomas Seymour, un oncle d'Eduard, i s'emportà Elisabet amb ella. Allà, Elisabet va rebre una exquisida educació que li va propiciar una excel·lent expressió en el seu anglès natal, però també en francès, italià, castellà, grec i llatí. Sota la influència de Caterina, Elisabet es va formar com a protestant. En acabar la seva educació formal l'any 1550, es pot considerar que Elisabet era la dona de la seva generació amb una formació més completa.[10]
Mentre el seu germà es va mantenir en el tron, la posició d'Elisabet va ser inestable. Tanmateix, el 6 de juliol de 1553 Eduard morí, probablement de tuberculosi, quan només tenia 15 anys.[11] Abans de la seva mort, i contravenint l'Acta de Successió a la Corona del 1543, dictada pel seu pare, Eduard va excloure Maria i Elisabet de la successió i va declarar hereva a Lady Jane Grey, neta de la germana d'Enric VIII, Maria, duquessa de Suffolk.[12] Jane Grey va ser proclamada reina pel Privy Council (Consell Privat) però perdé ràpidament el suport i va ser destituïda després de regnar nou dies.[13] Amb el suport del poble, Maria Tudor entrà triomfant a Londres acompanyada de la seva germana Elisabet.[14]
Sense fer cas de l'opinió pública, Maria va contraure matrimoni amb el príncep Felip, el futur rei d'Espanya.[15] La impopularitat d'aquesta unió va provocar en Maria la por a ser enderrocada per una revolta popular, impulsada per un sector que volia nomenar Elisabet com a la nova reina. Aquest temor gairebé es va fer realitat quan la Revolta Wyatt,[16] el 1554 va intentar evitar el seu casament. Després del seu fracàs, Elisabet va ser feta presonera a la Torre de Londres, on aterrida proclamà la seva innocència.[17] Però la seva execució, sol·licitada per alguns membres del seguici espanyol, mai es va materialitzar a causa de la resistència de la cort anglesa a enviar un membre dels Tudor al patíbul. La reina va intentar llavors apartar Elisabet de la línia successòria com a càstig, però el Parlament li ho va impedir. Després de dos mesos de tancament a la Torre, Elisabet va ser traslladada a Woodstock i va ser posada sota vigilància de Sir Henry Bedingfield; durant el camí la multitud li manifestà el seu suport.[18] A finals d'aquell any, va córrer el fals rumor que Maria es trobava embarassada. Es va permetre llavors que Elisabet retornés a la cort, per preveure possibles situacions futures i, finalment, quan es van desmentir els rumors sobre l'embaràs i es descartà un possible successor al tron, Elisabet assegurà la seva successió.[19]
El 1558, després de la mort de Maria, Elisabet va pujar al tron, sent coronada el 15 de gener de 1559, i va ser l'última cerimònia de coronació anglesa celebrada en llatí. A partir del seu successor, Jacob I, el ritu de coronació es va fer en anglès. Elisabet era molt més popular que la seva germana Maria i es diu que després de la mort d'aquesta el poble ho va celebrar pels carrers.
Al començament del seu regnat, la política exterior d'Elisabet es va caracteritzar per la seva cautelosa relació amb l'Espanya de Felip II, que s'havia ofert a casar-se amb ella el 1559,[21] i les seves problemàtiques relacions amb els regnes d'Escòcia i França, país aquest últim amb el qual es trobava en guerra a causa del fet que la seva germana Maria havia decidit de donar suport el seu marit Felip en la guerra gairebé contínua en què es trobaven immerses Espanya i França des de 1522.
La reina d'Escòcia, Maria Stuart, neta de Margarida Tudor, la germana d'Enric VIII d'Anglaterra (el pare d'Elisabet), estava casada amb Francesc II de França. Tot i que residia a França, la seva mare, Maria de Guisa, governava el regne en la seva absència, i defensava els interessos dels catòlics a Escòcia. Els Guisa eren una de les cases nobiliàries franceses més poderoses i eren molt catòliques.
Degut a la guerra entre Anglaterra i França, Francesc II va donar suport a les pretensions de la seva dona Maria Stuart al tron anglès, i Maria de Guisa permetia la presència de tropes franceses en territori escocès. Envoltats per l'amenaça francesa, Elisabet i Felip es van veure forçats a unir forces, malgrat les seves diferències religioses. D'una banda, i gràcies a la mediació de Felip, Anglaterra es va sumar al tractat de pau de Cateau-Cambrésis, el 1559, en el que Elisabet va renunciar formalment a la darrera plaça de sobirania anglesa a França, Calais, que havia estat capturada l'any anterior per Francesc de Guisa, germà de Maria, mentre que França es comprometia a retirar el seu suport a les pretensions de Maria Stuart al tron anglès. Durant les celebracions que van acompanyar a la signatura d'aquest tractat de pau, Francesc II va morir, cosa que va provocar el 1561 el retorn de Maria Stuart a Escòcia.
Per complicar més les coses, el mateix any de 1559, Elisabet va donar suport a la revolució religiosa de John Knox, capdavanter protestant escocès, que buscava eliminar la influència catòlica a Escòcia. Elisabet va enviar un exèrcit a assetjar Leith, on es concentraven les tropes franceses, i una armada va bloquejar el Firth of Forth, on s'esperava que els francesos desembarquessin amb reforços per donar suport als escocesos. Tot i que el setge de Leith va ser un terrible fracàs, l'armada va aconseguir impedir el desembarcament francès, i va facilitar la victòria rebel, aconseguint, rere la mort de Maria de Guisa el 1560, la signatura del tractat d'Edimburg per part dels representants de Maria Stuart, i van aconseguir eliminar la influència francesa a Escòcia, tot i que Maria es va negar sempre a ratificar aquest tractat.
Mentrestant, a França, després de la mort de Francesc II, Caterina de Mèdici era la nova regent en nom de Carles IX. Caterina va ser incapaç d'impedir que Francesc de Guisa dugués a terme una matança d'hugonots, i com a conseqüència, va esclatar una guerra religiosa entre la casa catòlica de Guisa, dirigida per Francesc i la casa protestant dels Borbó, dirigida pel príncep de Condé, Lluís Borbó. Elisabet va donar suport a la causa protestant, arribant a comprar a aquests últims el port de Le Havre, que pensava intercanviar per Calais al final de la guerra. Tanmateix, el 1563, després la treva entre protestants i catòlics, Elisabet va ser incapaç de retenir Le Havre i, el 1564, va signar una pau amb França.
Després de les victòries a Escòcia i la desafortunada intervenció a França, van desaparèixer els únics elements comuns de la política exterior d'Elisabet i Felip II, cosa que es va traduir en un continu decaïment de les relacions entre ambdós països, alhora que a un apropament d'Anglaterra a França.
Des dels primers anys del seu regnat, Elisabet va dipositar la seva confiança en Sir William Cecil, Lord Burghley a partir de 1572, i que va ser primer Secretari Reial i després Tresorer real. A la seva mort, el 1598, Elisabet va posar la seva confiança en el fill d'aquest, Robert Cecil.
Poc després de l'ascens d'Elisabet al tron es va iniciar un debat sobre qui havia de ser l'espòs de la reina, incloent la petició del Parlament a la reina perquè contragués matrimoni. Tanmateix, contreure matrimoni hagués significat per a Elisabet compartir el poder amb el rei consort -fet vers el qual sentia un cert rebuig i que en part explicaria la seva constant negativa al matrimoni. Sense fills, Elisabet tenia dues hereves naturals: Maria Stuart, descendent de Margarita Tudor, la germana gran d'Enric VIII, i Catherine Grey, germana de Jane Grey i descendent de Maria Tudor (la germana petita d'Enric VIII). Elisabet sentia animadversió tant vers Maria Stuart -pels seus enfrontaments anteriors i el seu catolicisme- com cap a Catherine Grey, que s'havia casat sense el permís reial (i, per tant, considerava que la seva germana "usurpava" el tron anglès).
El problema de la successió es va agreujar el 1562, any en què la reina va patir la varicel·la. Malgrat que se'n recuperà, el Parlament va insistir en el matrimoni d'Elisabet per a obtenir descendència i al qual ella s'oposà dissolent el parlament fins al 1566. Precísament l'any en què necessitava obtenir el seu permís per recaptar més fons, permís que li va ser atorgat a condició que es casés, al que Elisabet va tornar a negar-se. El 1568, Catherine Grey va morir deixant descendents, els quals, per diferents motius, no foren aptes per al tron; així doncs, Maria Stuart va veure encara més reforçada la seva posició d'hereva natural.
Tot i així, Maria tenia els seus problemes a Escòcia, on una revolta provocada pel seu casament amb el presumpte assassí del seu segon marit –amb el que havia concebut el futur Jaume I d'Anglaterra i VI d'Escòcia–, va forçar a abdicar el seu fill Jacob i a fugir a Anglaterra. Allà va ser molt mal rebuda, i, a causa del perill que representava per a Elisabet com a futura hereva al tron, aprofitant el descobriment d'unes cartes suposadament escrites per ella on instigava els assassins del seu segon marit a actuar, va ser reclosa al Castell de Sheffield.
El 1568, Elisabet es va sentir amenaçada, d'una banda, per la duríssima repressió del duc d'Alba en les revoltes protestants a Holanda i, per l'altra, per l'atac de l'armada de Felip II contra els vaixells de Francis Drake i John Hawkins. Mentre que els seus consellers, encapçalats per Francis Walsingham, demanaven a la reina que donés suport a la causa protestant com ja havia fet anys abans amb el príncep de Condé, el 1569 Elisabet es va inclinar per ordenar la captura de la flota de les Índies.
Aquell mateix any (1569) es produeixen l'anomenada Rebel·lió del Nord, liderada per nobles catòlics d'aquesta zona del país, que esperaven tenir el suport d'Espanya contra Elisabet, i la primera revolució Desmond contra el govern anglès a Irlanda, liderada per James Fitzmaurice Fitzgerald. Malgrat tot, tant el Duc d'Alba com Felip II eren refractaris a intervenir contra Anglaterra, donada la situació d'Holanda. Inactius els enemics exteriors, Elisabet va poder fer front a les revoltes, encara que el 1570 va ser excomunicada per una butlla papal, que agreujà els seus problemes amb els catòlics. Un any després, el 1571, el banquer florentí Ridolfi, amb l'objectiu de restaurar el catolicisme, va planejar assassinar la reina i col·locar Maria Stuart al tron amb el suport d'Espanya. El pla, però, va ser descobert per Cecil, i els conspiradors, entre els quals es trobava el duc de Norfolk, cosí d'Elisabet, van ser executats.
L'enduriment dels seus problemes amb els catòlics no va impedir a Elisabet d'inclinar-se per una aliança amb França com a contrapès a la pressió d'Espanya, malgrat els fets de la matança de Sant Bartomeu de 1572. Elisabet va arribar fins i tot a negociar el seu matrimoni amb el futur Enric III de França, i després de la coronació d'aquest, amb el seu germà Francesc d'Anjou. Però Francesc d'Anjou va morir el 1584, abans que el matrimoni pogués dur-se a terme.
La pressió sobre Elisabet perquè donés suport als protestants holandesos es va anar incrementant, fins que el 1577, el consell real, amb el suport de Cecil, va aprovar unànimement l'enviament d'una força expedicionària. Elisabet conferí el comandament d'aquesta força a Robert Dudley, comte de Leicester, però va canviar d'opinió l'any següent (1578) i va retirar el seu suport per la seva reticència a entrar en un conflicte obert amb Espanya.
En 1579, basant-se en la butlla d'excomunió contra Elisabet, James Fitzmaurice Fitzgerald va llançar la segona revolució Desmond, comptant amb el suport del Papa, que va enviar tropes i diners, i de Felip II, que també va enviar un petit cos expedicionari a Irlanda i va acceptar ser coronat en lloc d'Elisabet si la revolució triomfava. No obstant això, les tropes de la reina van aconseguir contenir a poc a poc la rebel·lió, que finalitzà el 1583.
Elisabet I d'Anglaterra, després del suport espanyol als rebels irlandesos i l'ascens de Felip II al tron de Portugal, i sobretot, atesa la desesperada situació protestant a Holanda, on Anvers estava a punt de caure, i a França, on la Lliga Catòlica i la família Guisa havien aconseguit imposar la seva voluntat a Enric III, se sentia seriosament amenaçada per Espanya. Tement la rendició holandesa i la instauració d'un titella espanyol a França, Elisabet es va comprometre en 1585 a donar suport als rebels holandesos, i va enviar al comte de Leicester amb 5.000 homes i 1.000 cavalls. Com a garantia de pagament per les seves despeses, Elisabet desitjava els ports de Brill i Flessinga. Tanmateix, Elisabet va rebutjar ser coronada com a reina d'Holanda, ja que això li hagués compromès totalment a la guerra, i la seva situació econòmica no ho permetia. El comte de Leicester no va ser capaç d'obtenir cap victòria militar significativa i, de fet, totes les seves intervencions van acabar en derrota. Això, unit al fet que va acceptar, contra l'expressa voluntat d'Elisabet, el títol de governador general d'Holanda, va provocar que fos cridat a Anglaterra el 1587.[22]
Així mateix, Elisabet va donar suport a la pirateria de Francis Drake contra la marina mercant espanyola, cosa que va dur Felip II a considerar la possibilitat d'una guerra oberta contra Anglaterra, així que li donessin un motiu per a declarar-la.
Una nova conspiració catòlica contra Elisabet va atorgar a Felip l'excusa que buscava. En aquesta conspiració, el ric comerciant londinenc Anthony Babington, pretenia assassinar la reina i coronar Maria Stuart. Descoberta a la primavera de 1586 la conspiració, en la qual havia participat la mateixa Maria, el Parlament va demanar l'execució d'aquesta. Elisabet es va resistir tot el que va poder, però al final, incapaç de suportar la pressió, va ordenar l'execució de Maria, que, en el seu testament, va cedir a Felip els seus drets al tron anglès.
Felip va començar, per tant, a preparar el pla d'invasió d'Anglaterra que es basava en els terços d'Holanda, mentre que Elisabet reforçava la marina del seu regne. En 1587, Drake va atacar amb èxit Cadis, destruint diversos vaixells i retardant efectivament fins a 1588 la famosa Armada Invencible. Tanmateix, aquesta Armada va veure frustrat el seu propòsit per la resistència anglesa, pel bloqueig holandès i pel mal temps.
La victòria sobre l'Armada va alleugerir de problemes el regnat d'Elisabet, que ja no havia de témer una invasió dels terços espanyols. Però l'ambient a Anglaterra després de la batalla va distar molt de ser una algaravia de fervor patriòtic i festeigs pel fracàs de la invasió espanyola que la mitologia popular pretén. La realitat és que a la batalla van seguir tota mena de disturbis i enfrontaments polítics provocats per les penalitats passades pels combatents anglesos, que van trigar mesos a cobrar els seus sous a causa del fet que la guerra va portar a la vora de la fallida tant a la corona espanyola com a l'anglesa. Tot i així, el 1589, confiada per la victòria, la reina va ordenar una expedició contra Lisboa, la Contraarmada, amb l'objectiu d'acabar amb les restes de la flota espanyola de l'Atlàntic i incitar Portugal a un aixecament en contra de Felip. Tanmateix, aquesta expedició va acabar en un desastre, ja que va ser incapaç de capturar aquesta ciutat, va perdre gran quantitat de soldats, mariners i vaixells, i va desencadenar una gran crisi econòmica.
Més exitoses van tenir les seves intervencions en favor dels protestants holandesos (8.000 soldats) i en la guerra civil francesa, a favor del també protestant Enric IV de França (20.000 soldats), ja que en donar suport a Enric, Elisabet va distreure l'atenció d'Espanya, i va permetre als rebels holandesos recuperar-se quan ja creien en una derrota gairebé segura. Encara que la guerra religiosa es va decantar del costat catòlic, en convertir-se Enric al catolicisme en 1593, Elisabet va mantenir l'aliança amb França degut a la necessitat de continuar la lluita contra Espanya. Encara que va retirar les seves tropes de França el 1596, Elisabet va tornar a enviar de nou 2.000 soldats després de la captura espanyola de Calais.
Elisabet va enviar encara dues flotes en contra d'Espanya, una el 1596 que va fracassar en el seu intent d'atacar les colònies americanes i que va causar la mort de Francis Drake i John Hawkins, i una altra el 1597, quan va aconseguir saquejar Cadis. Felip, per la seva banda, va enviar també dues expedicions contra Anglaterra, la primera de les quals va aconseguir desembarcar a Cornwall i saquejar els territoris circumdants, fet conegut com la batalla de Cornualla, però la segona flota va naufragar a Finisterre a causa d'un temporal.
Mentre guerrejava contra Espanya, Elisabet es va haver d'enfrontar a una nova rebel·lió a Irlanda, la Guerra dels Nou Anys irlandesa (1594-1603), on Red Hugh O'Donnell i Hugh O'Neill es van aixecar contra la colonització anglesa. El 1599, la reina es va veure forçada a enviar 17.000 soldats sota el comandament de Robert Devereux, comte d'Essex, per frenar l'alçament, però aquest va fracassar. Charles Blount, baró de Mountjoy va succeir-lo amb èxit, cosa que va provocar l'any 1601 Espanya, que estava paralitzada des de la mort de Felip II (1598), intervingués desembarcant a Kinsale amb 3.500 soldats que donaren suport als rebels. Envoltats pels anglesos, van ser derrotats al costat dels seus aliats irlandesos a la batalla de Kinsale que va posar fi a la intervenció espanyola a Irlanda. Cap al 1603 la revolta irlandesa estava controlada.
Elisabet va caure malalta el 24 de març de 1603, patint debilitat i insomni. Va morir el 24 de març al palau de Richmond, als 69 anys, sent enterrada a l'abadia de Westminster, al costat de la seva germana Maria I. Sobre les seves tombes es pot llegir la següent inscripció: "Companyes en el tron i la tomba, aquí descansen dues germanes, Elisabet i Maria, en l'esperança d'una resurrecció".
Segons el testament d'Enric VIII, els hereus d'Elisabet havien de ser els descendents de Maria Tudor, duquessa de Suffolk, germana petita d'Enric. Tanmateix, l'únic descendent amb capacitat per reclamar la corona era el fill de la seva cosina Maria I Stuart. A les poques hores de morir Elisabet, Jacob VI d'Escòcia va ascendir al tron com a Jacob I.
Un dels fets més destacats del regnat d'Elisabet és la transformació d'Anglaterra, un país majoritàriament catòlic, en un país majoritàriament protestant. Maria, mig germana d'Elisabet, havia restaurat el catolicisme durant la seva època de govern, fins al punt que Elisabet no va trobar a cap bisbe important que oficiés la seva coronació i va haver de recórrer al bisbe de Carlisle.
Ja el 1559, Elisabet, suprema governadora de l'església anglesa, va proclamar l'Acta d'Uniformitat, que obligava a fer servir una versió revisada del Devocionari d'Eduard VI, un llibre protestant, en els oficis i a anar a l'església tots els diumenges, i l'Acta de Supremacia que forçava als empleats de la corona a reconèixer mitjançant jurament la subordinació de l'església anglesa a la monarquia. La majoria dels bisbes catòlics instaurats per Maria es van negar a acceptar aquests canvis, i van ser deposats i substituïts per persones favorables a les tesis de la reina.
Elisabet va intentar durant els seus primers anys una política de tolerància cap als catòlics, però les revoltes de 1569 i 1571 i la butlla papal d'excomunió de 1570, van obligar a la reina a endurir les seves mesures contra els catòlics. Entre 1584 i 1585 es va aprovar una llei que condemnava a mort a aquells sacerdots catòlics que s'haguessin ordenat després de l'ascens de la reina el 1559. Degut en part a la persecució, en part a la identificació de protestantisme i patriotisme durant la guerra contra Espanya i en part a la mort per envelliment de la majoria dels sacerdots catòlics que quedaven vius, el país s'havia convertit efectivament en protestant per quan la reina va morir el 1603.

Sun Yat-sen (xinès tradicional: 孫逸仙, xinès simplificat: 孙逸仙, pinyin: Sūn Yìxiān; Cuiheng, Guangdong, 12 de novembre de 1866 - en viatge a Pequín el 12 de març de 1925),[1] conegut habitualment a la Xina com a Sun Zhongshan (孫中山/孙中山), fou un estadista, líder revolucionari i polític xinès. És considerat el pare de la Xina moderna tant a la República Popular de la Xina,[2] com a Taiwan.[3]
Sun va tenir un paper fonamental com a impulsor del moviment republicà i l'enderrocament de la dinastia Qing, l'última dinastia imperial de la Xina. Sun fou el primer president provisional en fundar-se la República de la Xina (RX) el 1912, i posteriorment fou cofundador del KMT (Guomindang o Kuomintang, literalment 'Partit Popular Nacional de la Xina') del qual fou el primer líder.[4] Sun aconseguí la unitat després de la caiguda de la Xina imperial, i continua sent un personatge reconegut entre els polítics xinesos del segle xx i és i ha estat àmpliament respectat a ambdues bandes de l'estret de Taiwan.
Encara que Sun és considerat un dels grans líders de la Xina moderna, la seva carrera política fou una lluita constant amb llargs períodes d'exili. Després de l'èxit de la revolució, ràpidament va perdre el poder en la recentment fundada República de la Xina, i encapçalà successius governs revolucionaris que desafiaren als senyors de la guerra que controlaven una gran part de la nació. Sun no arribà a veure com el seu partit consolidava el poder sobre el país durant l'expedició al Nord. El seu partit, que formà una fràgil aliança amb els comunistes, després de la seva mort es dividí en dues faccions, l'encapçalada per Chiang Kai-shek i la de Wang Jingwei. El principal llegat de Sun es concreta en el desenvolupament d'una filosofia política coneguda com els tres principis del poble (三民主義): nacionalisme, democràcia i benestar per al poble.[5]
El nom es pot llegir Sun Yatsen, en transcripció Wade-Gilles (segons la pronúncia cantonesa),[6] o Sun Yixian en transcripció pinyin (segons la pronúncia en mandarí).
En la tradició xinesa no es pot parlar d'un nom "veritable"; fins ben entrat el segle xx, hi era habitual adoptar noms diferents al llarg de la vida. El més semblant a un "nom real" seria el nom amb què fou inscrit als registres genealògics de la seva família, el qual fou Sūn Démíng (孫德明).[1][7] Aquest, l'anomenat "nom de registre" (譜名, pǔmíng), era el nom pel qual el coneixien els seus parents, i l'utilitzat en circumstàncies formals, com quan es va casar. El primer caràcter xinès del nom de pila, dé (德), és el caràcter de generació que compartia amb el seu germà i amb els seus parents del mateix nivell generacional. En la tradició xinesa, aquest nom no es feia servir fora del cercle familiar. De fet, a la Xina poques persones coneixen aquest nom de Sun Yat-sen. Altres personatges històrics, com Mao Zedong, no obstant això, sí que han passat a la història amb el seu nom de registre.
Aquest nom, no obstant això, no fou pas el que li posaren en néixer. A la Xina, era tradicional que les famílies esperessin un cert nombre d'anys abans de posar nom definitiu als seus fills. Mentrestant, es feia servir el "nom de llet" (乳名, rǔmíng), que s'assignava al nen en néixer, i que només era conegut per la família més immediata. Així, el nom que va rebre Sun Yat-sen en néixer fou Sūn Dìxiǎng (孫帝象),[1] nom de connotacions religioses format pels caràcters 帝, dì, 'déu suprem' i 象, xiǎng 'elefant'. El terme "elefant" es diu que es deu a un somni que hauria tingut la mare de Sun Yat-sen abans del naixement del petit.
Als deu anys, en ingressar a l'escola del poble, li posaren un "nom d'escola" (學名, xuémíng). Aquest "nom d'escola" solia ser el nom principal de la persona, fins que aquesta es feia major i els joves l'havien d'anomenar pel nom de cortesia. El nom d'escola que posaren a Sun Yat-sen fou Wén (文), i així, com Sun Wen (孫文), fou conegut per la major part de la gent en la primera època de la seva vida, i el nom pel qual se'l va conèixer quan començà l'activitat revolucionària.
El 1883, a 17 anys, Sun Yat-sen va rebre el bateig cristià, i començà els estudis a Hong Kong. Amb motiu del seu bateig, adoptà un nou nom, nom de cortesia (號, hào) en la tradició xinesa, que era Rìxīn (日新, "Renovació Diària").[8] Suposadament, hauria pres aquest nom d'una citació del clàssic confucià El gran ensenyament (大學, dàxué). Aquest fou el nom que utilitzà en la seva època d'estudiant a Hong Kong.
Més endavant, el seu professor de literatura xinesa va escriure el seu nom com a Yìxiān (逸仙).[9] Encara que en mandarí les pronunciacions de Rixin i Yixian són molt diferents, en cantonès ambdós tenen la mateixa pronunciació: Yat-sen. Aquesta pronunciació cantonesa del seu nom era l'habitual quan es feu conèixer entre occidentals, la qual cosa fixà el seu nom a Occident com a Sun Yat-sen. Curiosament, a la Xina ningú el coneix avui dia com a Sun Yixian, ni Sun Rixin, ni tampoc Sun Yat-sen en cantonès. Més endavant, Sun Yat-sen trià un nom de cortesia (字, zì): Zǎizhī (載之). Aquest nom estaria basat en el seu nom d'escola, Wen, a partir d'una dita tradicional xinesa que vinculava els dos conceptes. Aquest nom de cortesia l'utilitzà poc, i tot just si és conegut.
En 1897, Sun Yat-sen va arribar al Japó. En enregistrar-se a l'hotel en el qual s'allotjava, un amic seu el va registrar amb el cognom japonès Nakayama (中山) per a ocultar la seva identitat, ja la policia japonesa el cercava. Aparentment, el seu amic xinès s'hauria fixat, de camí a l'hotel, en el rètol que penjava del Palau del marquès de Nakayama, prop del Parc Hibiya a Tòquio. A partir d'aquest moment, i durant tota la seva estada al Japó, Sun Yat-sen seria conegut com el senyor Nakayama. Els caràcters Nakayama es pronuncien Zhōngshān en xinès mandarí, i aquest seria el seu nom entre els republicans xinesos després de la caiguda de la dinastia Qing. Curiosament, aquest nom, Nakayama/Zhongshan, havia estat utilitzat com a cognom al Japó, però a la Xina, Sun Yat-sen va passar a utilitzar-lo com a nom propi al costat del seu cognom autèntic Sun. Així, es va convertir per a tots els xinesos de les generacions futures en Sun Zhongshan.[1] Zhongshan significa "muntanya central", i no és un nom xinès habitual, la qual cosa li dona un caràcter molt especial com a nom únic, i amb el simbolisme afegit del seu significat de "muntanya central", que evoca el seu paper com a pilar en la fundació de la nova Xina.
El 1940, el Guomindang o Partit Nacionalista Xinès, concedí a Sun Yat-sen a títol pòstum el nom de Guófù (國父, "Pare de la Pàtria"), nom utilitzat habitualment a Taiwan. A la República Popular de la Xina, en canvi, se'l coneix de vegades com a "Precursor de la Revolució" (革命先行者, Gémìng Xiānxíngzhě).
Sun Yat-sen utilitzà molts més noms durant l'època d'exili. S'ha dit que arribà a utilitzar fins a trenta noms diferents.
D'origen humil, Sun Yat-sen va néixer el 12 de novembre 1866 en el si d'una família cantonesa al poble de Cuiheng (翠亨), llavors en el districte de Xiangshan (香山), a la província de Guangdong; regnava la dinastia Qing.[1][n. 1] Era el tercer fill d'una família d'agricultors i a 6 anys ja pasturava vaques entre altres feines pròpies d'una granja.[1] Sun va estudiar medicina a Honolulu i a Hong Kong. Posteriorment es va convertir al cristianisme protestant.
A 10 anys, Sun Yat-sen, va començar a anar a l'escola.[1] És també en aquest moment de la seva vida on va conèixer el seu gran amic de la infantesa, Lu Hao-tung.[1] A 13 anys, l'any 1878, després d'anar un parell d'anys a una escola local, Sun va anar a viure amb el seu germà gran, Sun Mei (孙 眉) que residia a Honolulu.[1]
Després, Sun Yat-sen va estudiar a l'Escola de Iolani on va aprendre anglès, història del Regne Unit, matemàtiques, ciències i cristianisme.[1] Quan arribà era incapaç de parlar gens en anglès; però Sun Yat-sen va aprendre la nova llengua amb tanta rapidesa que va rebre un premi del rei David Kalakaua, ja que es considerava un èxit excepcional.[10] Sun es matriculà a l'Oahu College (actualment, Punahou School) per a estudiar durant un semestre.[1][11] Aviat, el 1883, fou enviat de retorn a casa a la Xina, ja que el seu germà temia que s'estigués convertint al cristianisme.[1]
Quan va tornar a casa, el 1883, Sun es va reunir amb el seu amic de la infància Lu Hao-tung (北极 殿), i es trobaren a Beijidian, un temple que hi ha al poble de Cuiheng.[1] Van veure molts vilatans que en el temple adoraven al Beiji (literalment "Pol Nord") o Emperador-Déu, i no estaven satisfets amb els seus mètodes de curació ancestrals.[1] Sun va trencar l'estàtua, va provocar la ira dels vilatans i va haver d'escapar cap a Hong Kong.[1][12][13]
A partir d'aquest moment, Sun va estudiar medicina a l'Hospital de Guangzhou Boji on hi havia el missioner cristià John G. Kerr.[1] En última instància, va obtenir la llicència de la pràctica cristiana com un doctor en medicina per la Universitat de medicina per a la Xina de Hong Kong (precursora de la Universitat de Hong Kong) el 1892.[1][9] Cal destacar que va ser un dels dos primers graduats.[14] Va portar a terme un matrimoni pactat amb una companya també pagesa, Lu Muzhir, que tenia vint anys. Van tenir un fill, Sun Fo, i dues filles, Sun-Jin i Sun Yan Wan Jin.[15]
Sun va ser batejat més tard a Hong Kong per un missioner nord-americà de l'Església Congregacional dels Estats Units; li va arribar el menyspreu del seu germà. El capellà també va desenvolupar una bona amistat amb Sun.[16][17] Sun impulsava una revolució similar a la missió salvadora de l'església cristiana. La seva conversió al cristianisme estava relacionada amb els seus ideals revolucionaris i l'empentava a seguir avançant.[17]
Durant i després de la revolta de la dinastia Qing, Sun era un líder dins Tiandihui, una societat secreta que va arribar a estar associada amb el sorgiment de grups de la tríada. Les seves activitats a Tiandihui provocaren en gran part el mal d'esquena de Sun. El seu protegit, Chiang Kai-shek, va ser també membre de Tiandihui.
Sun, que cada cop sentia més frustració amb la posició conservadora del govern Qing, amb la seva negativa a adoptar el coneixement de les nacions occidentals més avançades tecnològicament; arribat en aquest punt va renunciar a la pràctica mèdica per tal de dedicar el seu temps a la transformació de la Xina. Al principi, Sun es va alinear amb els reformistes i Kang Youwei i Liang Qichao que volien transformar la Xina en una monarquia constitucional a l'estil occidental. El 1894, Sun va escriure una llarga carta a Li Hongzhang, el governador general de Zhili i un reformador en la cort, amb suggeriments sobre com enfortir la Xina, però va ser rebutjat. Com que Sun mai no havia estat educat en els clàssics, la noblesa no acceptava Sun dins els seus cercles. A partir de llavors, Sun va començar a lluitar per l'abolició de la monarquia i l'establiment d'una república.[18]
Sun va anar a Hawaii a l'octubre de 1894 i fundà a Honolulu la Societat per a la Regeneració de la Xina (興中會, xīngzhōnghuì) que tenia com a objectiu promoure el renaixement polític de la Xina i fomentar les activitats revolucionàries contra la dinastia Qing per a instaurar un govern democràtic en el seu país. Els seus membres procedien principalment d'expatriats cantonesos i de les classes socials més baixes. Va participar en l'aixecament de Guangzhou el setembre de 1895, temptativa de cop d'estat fallida per la qual va haver d'escapar al Japó. Va passar nombrosos anys en l'exili al Japó, Europa, els Estats Units i el Canadà. A Londres va ser segrestat l'11 d'octubre de 1896 per membres de l'ambaixada imperial xinesa, però va aconseguir ser posat en llibertat, i es va fer conèixer al Regne Unit com capdavanter revolucionari xinès.
Al març de 1904, Sun Yat-sen obtingué un certificat de naixement de Hawaii,[19] emesa pel Territori de Hawaii, que indica que va néixer el 24 de novembre de 1870 a Kula, Maui.[20][n. 2] Segons Lee Yun-ping, president de la societat històrica de la Xina, Sun necessitava aquest certificat per entrar als Estats Units en un moment en què la Chinese Exclusion Act (Estats Units d'Amèrica) de 1882, redactada d'una altra manera, no li ho permetria.[21] Però en el seu primer intent d'entrar als EUA, va ser detingut encara.[21] Fou rescatat després de 17 dies.[21]
La dinastia Qing classificava els revolucionaris com Sun Yat-sen com a bandits.[22] Sun Yat-sen va elogiar els anti-manxús bòxers durant la Rebel·lió dels bòxers per la seva lluita contra l'imperialisme occidental. Va dir que els bòxers van ser valents i sense por, la lluita a mort contra els exèrcits occidentals; el Dr. Sun va citar específicament la batalla de Yangcun en el seu enfrontament conta l'aliança de les Vuit Nacions.[23]
El 1895 un cop d'estat va fracassar i alguns dels seus seguidors van ser executats. Durant els següents setze anys Sun fou un exiliat que estigué per Europa, Estats Units, Canadà i Japó, tot recaptant diners per al seu partit revolucionari i finançant els aixecaments a la Xina. El 1896 va ser detingut a la Legació de la Xina a Londres, on els diplomàtics planejaren de matar-lo. Va ser posat en llibertat després de dotze dies gràcies als esforços de James Cantlie, The Times i el Ministeri d'Afers Exteriors, mostrant Sun com un heroi a la Gran Bretanya. Contràriament a les llegendes populars, Sun va entrar a la Legació de forma voluntària, però li ho van impedir. La Legació preveia executar-lo abans de lliurar el seu cos a Beijing per la decapitació ritual. A Cantlie, el seu antic mestre, se li va negar un recurs d'habeas corpus a causa de la immunitat diplomàtica de la Legació, però va començar una campanya a través deThe Times. El Ministeri de Relacions Exteriors va convèncer la Legació d'alliberar Sun a través de canals diplomàtics.[24][25]
Sun Yat-sen, va viure al Japó prop de deu anys; allà va fer amistat i aconseguí ajuda financera d'un revolucionari democràtic del Japó, Miyazaki Toten (1871-1922). Al Japó, se'l coneixia com a Nakayama Shō (kanji: 中山 樵, 'Mitja muntanya llenyataire'). La majoria de japonesos que va treballar activament amb Sun van ser motivats per la por de l'imperialisme occidental.[26] El 1905 es va unir a les forces revolucionàries d'estudiants xinesos al Japó i fundà a Tòquio la Societat de l'Aliança (同盟會, tóngménghuì); des d'allà va impulsar nombrosos intents d'aixecaments a la Xina i aviat en va esdevenir el seu líder.[27] Aquesta societat seria l'embrió del qual naixeria el 1911 el Guomindang o Partit Nacionalista Xinès.[28]
Miyazaki va escriure una sèrie d'articles per a diaris com el The Times, de circulació nacional Asahi sobre Sun Yat-sen i els seus esforços revolucionaris a la Xina sota el títol "El somni de 33 anys". Al Japó, també es va reunir i es va fer amic de Mariano Ponce, un diplomàtic de la Primera República de les Filipines. Sun també va donar suport a la causa de la independència de les Filipines i fins i tot va subministrar l'exèrcit filipí amb armes de foc. Sun Yat-sen, finalment va sortir del Japó i se'n va anar als Estats Units.[29]
El 10 d'octubre de 1911, hi hagué l'aixecament militar a Wuchang, revolta revolucionària a Wuhan, província de Hubei. Sun no hi va tenir cap participació directa, ja que en aquest moment Sun estava encara a l'exili i Huang Xing era el que estava al càrrec de la revolució; la revolta va iniciar un procés que va posar fi a més de dos mil anys de dinasties imperials a la Xina. Sun, que es trobava prop de Denver (Estats Units), quan pels informes de premsa es va assabentar de l'èxit de la revolta contra l'emperador Qing, va tornar a la Xina immediatament. Més tard, el 29 de desembre de 1911, en una reunió de representants de les províncies a Nanjing elegiren Sun com a president provisional de la nova República de la Xina i establiren el 1r de gener de 1912 com el primer dia del primer any de la República. Aquest sistema de calendari repúblicà encara es fa servir avui dia a Taiwan.[30][31]
El govern provisional de Nanjing controlava tot just una part reduïda del país. Sun va arribar a un acord amb Yuan Shikai perquè aquest, que controlava l'exèrcit al nord de la Xina, enderroqués finalment l'emperador Pu Yi, que encara no havia admès la fi del seu poder. Sun va permetre a Yuan Shikai convertir-se en president de la República. El 1913, Sun Yat-sen va intentar apartar a Yuan Shikai del poder, sense èxit, la qual cosa el va dur a un nou exili al Japó.
El 1915, al Japó, es va casar per segon cop amb Song Qingling, i posteriorment es va oposar a les Vint-i-una Demandes japoneses. El 1917 va tornar a la Xina i es va establir a Guangzhou, on va ser nomenat president d'un autoproclamat Govern Nacional. Allí va fundar l'Acadèmia Militar Whampoa, dirigida per Chiang Kai-shek, des d'on va intentar organitzar un exèrcit per a conquistar el nord de la Xina, en poder de Yuan Shikai. Va organitzar el Guomindang com un partit d'estil leninista, malgrat no ser comunista, la qual cosa li va valer el suport de la Komintern, i va propiciar el primer Front Unit dels nacionalistes del Guomindang amb el recentment creat Partit Comunista Xinès. El 12 de març de 1925, Sun Yat-sen, a 60 anys, malalt de càncer, va morir poc després d'arribar a Pequín, on es dirigiria per a iniciar negociacions amb els dirigents del nord de la Xina per a assolir la reunificació nacional.
Després de la seva mort, Chiang Kai-shek va esdevenir el líder del Guomindang. El 1926 aquest va llançar l'expedició del Nord per a conquistar el nord de la Xina. El 1927 va traslladar el Govern de Guangzhou a Wuhan, i el 1928 establí la capital de la República a la ciutat de Nanjing, la "capital del sud", complint els desitjos de Sun Yat-sen. Des de llavors, a Nanjing es troba el Mausoleu de Sun Yat-sen, on està enterrat. El 27 d'abril de 2005, el llavors president del Guomindang a Taiwan, Lien Chan, amb motiu del seu viatge històric al continent, va visitar el mausoleu de Nanjing per a retre homenatge al fundador del seu partit.
La seva doctrina, de caràcter nacionalista, es desenvolupa en la política dels Tres Principis del Poble, que consisteix en el nacionalisme, la democràcia i el benestar del poble. Utilitzant aquests principis com base ideològica, Sun pretenia fer de la Xina un país lliure, pròsper i fort. S'ha dit que els Tres Principis del Poble mostren influències de la política democràtica del president nord-americà Abraham Lincoln, encara que també té postulats de caràcter socialista, similars als quals van inspirar el desenvolupament del comunisme xinès de Mao Zedong. Aquests principis s'apliquen actualment en la Constitució de la República de la Xina de 1947, que segueix vigent a Taiwan.
Després de la mort de Sun, una lluita de poder entre el seu jove protegit Chiang Kai-shek i el seu vell camarada revolucionari Wang Jingwei va dividir el KMT. El que estava en joc en aquesta lluita era el dret a reclamar el llegat de Sun. El 1927, Chiang Kai-shek, es va casar amb Soong Mei-ling, una de les germanes de Soong Ching-ling, la vídua de Sun, la qual cosa el va permetre defensar que era cunyat de Sun. Quan els comunistes i el Kuomintang es varen separar (massacre de Xangai) el 1927, marcant l'inici de la guerra civil xinesa, cada grup es va atribuir ser el seu veritable hereu, un conflicte que va continuar fins a la Segona Guerra Mundial. La seva vídua, Soong Ching-ling, va fer costat als comunistes durant la guerra civil i va servir des de 1949 fins a 1981 com a vicepresidenta de la República Popular de la Xina i com a presidenta d'honor, poc abans de morir el 1981.
El culte a la personalitat a la República de la Xina s'ha centrat en Sun i el seu successor, el Generalíssim Chiang Kai-shek. Els generals xinesos musulmans i els imams van participar en aquest culte a la personalitat i el sistema unipartidista, amb el general musulmà Ma Bufang que va fer inclinar la gent cap al retrat de Sun i els va fer escoltar l'himne nacional durant les cerimònies religioses tibetanes i mongoles per al déu del llac Koku Nor.[32] Algunes cites de l'Alcorà i els hadits van ser utilitzades pels musulmans per justificar el govern de Chiang Kai-shek a la Xina.[33]
Sun Yat-sen continua sent l'únic líder xinès del segle xx a tenir una gran reputació tant a la Xina com a Taiwan. A Taiwan és vist com el pare de la República de la Xina, i és conegut pel nom a títol pòstum de Pare de la Pàtria, senyor Sun Zhongshan (en xinès:  国父 孙中山 先生, on l'espai d'un caràcter és un símbol tradicional d'homenatge).[7] La seva imatge encara es troba gairebé sempre als llocs cerimonials, presidint les sales oficials i les aules de les escoles públiques des de primària fins a batxillerat, i apareix a les noves monedes.
A la Xina continental, Sun també és vist com un nacionalista xinès i proto-socialista, i està molt ben considerat com el precursor de la revolució (革命 先行者).[34] Fins i tot se l'esmenta pel seu nom al preàmbul de la Constitució de la República Popular de la Xina. En els últims anys, el lideratge del Partit Comunista de la Xina ha invocat Sun cada cop més, en part com una forma de reforçar la del nacionalisme xinès en vista de la reforma econòmica xinesa i en part per augmentar les connexions amb els partidaris del Kuomintang a Taiwan, que la Xina veu com aliats contra la independència de Taiwan. El mausoleu de Sun Yat-sen va ser una de les primeres parades fetes tant pels líders del Guomindang com els del Qinmindang a la seva visita a la Xina continental el 2005.[35] Un enorme retrat de Sun continua present a la plaça de Tiananmen en la festa de maig i el Dia Nacional.
Lu Muzhen (1867-1952), La primera esposa de Sun des de 1885 fins a 1915
La tercera esposa de Sun, Soong Ching-ling (1893-1981) amb Sun el 1924.
Sun Yat-sen i Chiang Kai-shek

