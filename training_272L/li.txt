Dit artikel is gesjreve (of begós) in 't Mestreechs. Laes hie wie v'r mit de versjillende saorte Limburgs ómgaon.
Sarah Bernhardt, gebore es Rosine Bernardt (Paries, 22 oktober 1844 - Paries, 26 miert 1923) waor 'n Franse actrice, mesjiens wel de bekindste vaan häör generatie.
Vaan häör jäög is helaas bijnao niks bekind. Häör moder waor de Nederlandse Julie Berhardt. Häör ierste professionele acteerprestatie op 11 augustus 1862 bij de Comédie Française waor gei succes. Bernhardt beantwoorde mèt häör spinsleechgestalte en häöre wèlle krollebol gaaroet neet aon 't daan geldende sjoenegheidsideaol. Daobij had zie 'n groete kraankegheid, naomelek: plaankekoorts, ze dörfde neet good te speule veur e groet pebliek. Later merkde ze tot ze hei gein las mie vaan had, wie ze in de filmwereld ging wèrke. Ze späölde daonao oonder aandere aon 't Odéon, boe ze häör ierste groete successe behaolde en kierde in 1872 trök bij de Comédie-Française. Hei bleef ze tot in 1880.
't Bekinds waor häör vertolking in "La Dame aux Camélias" vaan Alexandre Dumas fils. Op latere leeftied späölde ze teves de hoofrol in 'ne reeks films, boevaan ze veural mèt "La Reine Elizabeth" wereldwied succes had. In Amerika woort de Franse stomme film vertoend es "Queen Elizabeth" en 't waor de allerierste lange speulfilm dee lendelek in Amerika woort oetgebrach.
In 1923 hiemelde zie, te Paries. De oorzaak waor uremie. Alhoewel Roems-Katheliek geduip, waor ze atheïs, mer kraog ze toch de lèste sacreminte touwgedeend bij häör sterve.
In dees lies zien gein herneimenge of speciale veurstèllinge opgenomme.
Dit artikel is gesjreve (of begós) in 't Valkebergs. Laes hie wie v'r mit de versjillende saorte Limburgs ómgaon.
Michelangelo Buonarroti (6 mièrt 1475 - 18 februari 1564) waor 'ne Italiaanse sjilder, beeldhouwer, arsjitek en diechter oet de tied van de Renaissance. 
Michelangelo woort gebore es Michelangelo di Lodovice Buonarroti Simoni in Caprese, vlak bie Arezzo in Toscane. Hae besjliesde tege de zin van ziene pap dat hae kunstenaer wol were. Vanaaf 1488 góng hae in de lièr bie Domenico Ghirlandaio. Via häöm kaom 'r in contak mèt Lorenzo de' Medici, de heersjer euver Florence in daen tied. Hae ging tösje 1490 en 1492 nao de sjoal die door Lorenzo waor gesjtiech en lièrde dao versjillende belangrieke kunstenaersj kènne.
Wie Lorenzo sjtorf, wol ziene zoon Piero de' Medici neet de rol van mecenas euvernumme. Michelangelo ging weg oet Florence en vestigde ziech in Bologna. In 1496 woort 'r door kardinaal San Giorgio nao Roame gehaold. Hie maakde hae ónder invlood van de beelde oet de Romeinse oudheid de Bacchus en zien beroemde Pietà.
Veer jaor later ging Michelangelo weer truuk nao Florence, woa hae zien bekèndste werk maakde, de marmere David. 
In 1505 woort Michelangelo weer nao Roame gehaold, deze kièr door paus Julius II, dae wol dat 'r zien graafmonument zou óntwerpe. Hae begoes hiemèt, meh zie werk woort ummer onderbroke door nuuj opdrachte, woa-ónder die veur 't besjildere van 't plafón van de Sixtijnse Kapel. Aan dees sjilderinge wèrkde hae van 1508 tot 1512. 
In 1513 sjtorf Julius II en ziene opvolger, paus Leo X, vroog Michelangelo um 't exterieur van de San Lorenzo-kèrk in Florence te vernuje en te versere mèt beelde. Hae accepteerde de opdrach, meh oeteindelik zou diet projek noats aafkómme. 
Tussje 1522 en 1534 woonde Michelangelo in Florence en wèrkde hae veur 't groatste deil in opdrach van de familie de' Medici.
Vanaaf 1534 begoes 'r te wèrke aan 't fresco van 't Lètste Oordeil, achter 't altaor van de Sixtijnse Kapel. Michelangelo wèrkde hie-aan tot 1541. In 1546 woort Michelangelo beneump tot hoofarchitek van de Sint-Pieter in Roame. 
Op 18 februari 1564 sjtorf Michelangelo in Roame.
Madonna
Leda
Pietà Rondanini
Ganymede, copia de 1532.
Miguel de Cervantes (woersjijnelek 29 september 1547 in Alcalá de Henares, Madrid, Spaanje - 23 april 1616 in Madrid) waor 'ne Castiliaanse sjrijver. Heer steit veural bekind es d'n auteur vaan Don Quijote es Spaonse Natiediechter. Daoneve steit Don Quijote bekind es ein vaan de ierste moderne romans. Heer studeerde es veerde vaan zeve kinder theologie in Salamanca en Madrid. Mèt ziene pa had heer gein gooj relatie, umtot dee chirurg waor en ouch wow tot ziene zoon dit woort. Cervantes bleef zelf kinderloes. Heer leet väöl sjölde achter. Oet pepèrre bliek tot heer roond de iewwisseling in de gevaangenis heet gezete. Boerum, is evels noets dudelek gewore.
  Dit artikel is e sjtumpke. De kans Wikipedia helpe door 't aan te völle
Dit artikel is gesjreve (of begós) in 't Mofers. Laes hie wie v'r mit de versjillende saorte Limburgs ómgaon.
Kālidāsa (Devanagari: कालिदास, litterlik ómgezatj: "dener van Kálii") waas 'nen dichter en sjriever in 't klassiek Sanskriet. Hae is veural bekèndj es de sjriever van Meghadūta, Abhijñānashākuntala en Kumārasambhava. De periood worin d'r laefdje is neet mit zekerheid vas te stèlle, meh vèltj wersjienlike inne Gupta-periood, örges inne veerdje, viefdjen of zèsdjen ieëf.
Kālidāsa zien positie inne Sanskrietlitteratuur is te vergelieke mit die van William Shakespeare in de Ingelse. Zie gedichter en theaterstökker wore veural gebaseerdj oppe hindoeïstische mythologie en filosofie.
Kālidāsa sjreef drie theaterstökker, wovan Abhijñānaśākuntalam ("De herkènning van Shakuntala") wuuertj gezeen es zie grótste meisterwirk; wie Goethe 't loos sjreef t'r zie lofdich Sakontala. 't Waas ei vanne ieëste wirken in 't Sanskriet det ómgezatj woort nao 't Ingels. Daonao is 't ouch nao väöl anger spraoke ómgezatj.
Alle theaterstökke zeen:
Kālidāsa is de sjriever van twieë Indische epe: Raghuvamsa ("Dynastie van Raghu") en Kumārasambhava ("Gebaordje van Kumāra"). Ónger zien euverige gedichter bevinje zich ónger anger Meghadūta ("Woukbaoj") en Ṛtusamhāra ("De verhanjeling euvere sezoene").
Publius Vergilius Maro (15 oktober 70 v.Chr. - 21 september 19 v.Chr.) waor 'ne Romeinsen diechter. Al bij leve woort heer hoeg aongesloge um zien monumintaol diechwerke. Zien groetste bekindheid daank 'r evels aon zien epos de Aeneis, woersjijnelek 't bekindste en belaankriekste werk in de ganse Latijnse literatuur.
'n Biografie vaan Vergilius sjijnt te zien opgestèld door d'n diechter Varius. Dit werk is verlore gegaange, meh in de werke vaan d'n historicus Suetonius zoewie Servius en Donatus (twie commentatore op Vergilius) weurt 't geciteerd daan wel drop touwgespäöld.
Vergilius zouw zien gebore in 't dörpke Andes (later Pietole, noe Vergilio) in 't huieg Lombardije. Ziene pa hoort bij de gens Vergilia, zien moojer bij de gens Magia. Macrobius beweerde (pas roond 400 nao Christus) tot ziene pa vaan gewoen aofkoms waor; me dink in 't gemein evels tot heer oet 'n rieke femilie vaan groetgroondbezitters kaom. Zoedoende woort häöm 'n carrièr in de politiek touwbedach. Naotot heer korten tied retorica studeerde, góng heer euver op filosofie. Heer góng toen ouch diechte; dat zouw 'r zien goon doen wie 'r aon de Epicurische Sjaol in Napels studeerde. Later spraok 'r zien bewoondering oet veur de diechters Pollio en Helvius Cinna; me heet daorum gesugereerd tot 'r in de krink roond Catullus verkierde. Diverse gediechte die me vaanajds aon de jäögdege Vergilius touwsjrijf, zien verzaomeld in de Appendix Vergiliana; allewijl twiefelt me hendeg aon de echheid vaan die touwsjrieving.
In 42 v.Chr. begós Vergilius aon zien ierste groet werk, de Bucolica (ouch wel Ecloga geneump). Dit werk späölt op 't platteland; in de umgeving boe Vergilius waor groet gewore. Me zeet tot Octavianus (de lateren Augustus) e landgood vaan Vergilius in beslaag had genome veur 't aon militaire te vergeve, en tot d'n diechter-hiereboer mèt dit werk de veldhier zoewied wouw kriege 't trök te geve. In 39 of 38 woort 't werk oetgegeve.
Nao de publicatie vaan de Bucolica kaom Vergilius in de krink vaan Maecenas, de groete sponsor vaan de Romeinse diechkuns. Noe begós heer aon d'n opvolger, Georgica. Dit werk slut aon bij de Bucolica in de zin tot 't op 't platteland späölt, meh boe de Bucolica veural euver 't individueel leve vaan de boere geit, drejt de Georgica mie um de praktische kant vaan 't boereleve - 't grens soms aon e lierbook. Volgens sjrievers oet de ajdheid sjreef Vergilius op verzeuk vaan Augustus 'n passaasj vaan dee ziene vijand Gallus droet. Vergilius zouw ziech jaorelaank (zoeget 37-29) mèt 't sjrieve en verfijne vaan dit werk höbbe bezeggehawwe.
Heinao begós Vergilius aon zien epos, de Aeneis. Dit werk is gans anders es de veurgaonde. 't Besjrijf de avventure vaan Aeneas, 'nen tot daan touw obscuren held oet d'n Trojaonsen Oorlog, dee 't gevalle Troje oontvlöch en via Carthago nao Italië kump. Dao stiech 'r 't riek Alba Longa; zien naozaote Romulus en Remus zalle oetindelek Roeme stiechte. Neve politieke propaganda - 't werk deit Augustus vaan de godin Venus aofstamme - markeert dit werk veur väöl lui oet de ajdheid en later ouch 't memint tot de Latijnse lèttere ech volwasse weure en 't niveau vaan de Griekse literatuur bereike.
In 19 v.Chr. góng Vergilius nao Achaea (in Griekeland) um dao wijer aon 't manuscrip te wèrke. In Athene spraok heer nog mèt Augustus euver 't werk, meh in Megara woort 'r kraank. Op de boet trök nao Italië woort zien krenkde erger; in de have vaan Brundisium góng heer doed.
Op zie sterfbèd had Vergilius gezag tot 't manuscrip mós weure verbrend, umtot 't nog neet nao ziene zin waor en 'r 't zoe neet wouw naolaote. ('n Hemfelke rouw aofgewèrkde veerze make dat verhaol wel geluifweerdeg.) Zien vrun weigerde dat, en ouch Augustus verordonneerde tot 't gewoen mós weure oetgegeve. Vergilius kraog e graafmonumint in Napels.
Wie gezag gief 't 'n collectie, d'n Appendix Vergiliana, mèt gediechte die vaanajds aon Vergilius weure touwgesjreve. De collectie woort pas in de Late Ajdheid samegestèld; de mieste werke drin zien mèt groete woersjijnelekheid neet vaan Vergilius. In 't gemein sjrijf me ze touw aon oonbekinde diechters oet d'n iersten iew nao Christus. Allein Culex ('de mögk') en deile vaan de Catalepton zouwe vaan häöm kinne zien. De werke zien allemaol lyrisch vaan aard en stoon, wie dat genre 't touwleet, in versjèllende metra.
Veur de Bucolica leet Vergilius ziech inspirere door de Grieksen diechter Theocritus. 't Steit al gans in dactylischen hexameter, 't gebrukelek metrum veur epische poëzie (oonder epiek verstoont me in de ajdheid väöl mie es allein heldediechte). 't Werk umvat 10 beuk. In de Georgica, die mer 4 beuk umvat en ouch al in hexameter steit, vint me d'n invlood vaan Hesiodus.
D'n Aeneis besteit oet twelf beuk en is oondobbelzinneg gebaseerd op 't werk vaan Homerus. Allewel tot 't epos e stök korter is, zuut me 't es de pendant vaan zoewel de Ilias es de Odyssee. 't Ierste deil, boe-in Aeneas euver zie zwörf en euver 'nen umweeg kump boe 'r moot zien, weurt neve de Odyssee gelag, dewijl 't deil wat in Italië späölt gebaseerd liekent op de Ilias. In vergelieking mèt Homerus geit Vergilius minder in op avventure en mie op de psychologie. Wijeren invlood op 't werk kump vaan Ennius en Apollonius vaan Rhodos.
Veural d'n Aeneis heet tot in euzen tied veur bewoondering gezörg en sjrievers beïnvleujd. De belaankrieksten invlood is woersjijnelek op Dante, dee in zien Divina Commedia Vergilius veur gids in 't bovenatuurleke deit speule.
Dit artikel is gesjreve (of begós) in 't Remunjs. Laes hie wie v'r mit de versjillende saorte Limburgs ómgaon.
James Cook (1728-1779) waas 'nen Ingelsen óntdèkkingsreiziger. Cook waas van aafkóms 'ne boerezoon dae deens noom bie de Ingelse marine en tróch veur 't eers d'n aandach door zie veurtrèffelik cartografisch werk t'n behoof van de Ingelse actie in Canada tiedes de Zevejäörigen Oorlog (1756-1763). Zien bekwaamheje es cartograaf en astronoom brachte 'm t'n slot d'rtoe in deens te traeje van de Royal Society, die 'm drie grote reize leet óngernumme. 
Aafgezeen van zien grote óntdèkkinge, die ouch de gróndjsjlaag veur 't Brits Riek in Australië en Oceanië lagte, berös Cook zien bekèndheid op zien prestaties op nautisch, astronomisch en cartografisch gebied en op 't feit det t'r es eerste doeltrèffende dieetmaotregele (zoermoos) taenge sjeurboek wis te vinje. Daonaeve zeen Cook zien expedities door de aanwezigheid van óngerzeukers ouch van groot belang gewaes door de nuuj kènnis die op väöl versjillende gebiede waerde verzameld.
Stanley Kubrick (New York City New York, 26 juli 1928 - Londe Ingeland, 7 miert 1999) waor 'ne Amerikaanse filmregisseur, dee bekind steit um zien expirementele films.
Kubrick greujde op in The Bronx, 'n wiek in New York City. Heer begós 'n enorm interesse veur media te kriege wie heer 'ne fotocamera kraog veur ziene twelfde verjaordaag. Heer maakde in de ganse stad foto's vaan versjèllende gebäörtenisse. Heer begós dao zoe good in te weure, tot heer op zien 16e e kontrak kraog bij 'n tiedsjrif.
Wie heer wèrkde bij 't tiedsjrif, kaom heer in aonraking mèt 'n filmproducent dee 'n documentaire wèlde make vaan 10 minute. Kubrick leek dao wel gesjik veur, en heer kós aon de slag. Nao 'n paar aander korte filmkes te höbbe gemaak (veural commercials), voond heer tot 't tied waor um 'ne fictiefilm te make, boe heer iers väöl cent veur mós spaore. Dee film woort bekans volledeg opgenómme in 't Central Park. Verassend genog woort de film in New York City 'n hit. Mèt de opbrings vaan de film kos heer ziene ierste groete film make, naomelek: Killer's Kiss. Evels waor dee film ouch 'ne lowbudget-film, mer toch hadde de groete studio's interesse getoend. Nao 1955 góng 't snel. Heer maakde bekinde films, wie: 2001: A Space Odyssey en A Clockwork Orange.
Leonhard Paul Euler (IPA: ['ɔʏlɐ]; 15 april 1707 – 18 september 1783) waas 'ne Zjwitserse wiskundige en netuurkundige dae e groot deil van zie laeve haet doorgebrach in Röslandj en Duutslandj.
Euler haet belangerieke óntdèkkinge gemaak in wied oetereinloupendje zake wie analyse en de grafetheorie. Hae haet ouch väöl modern wiskundige terminologie en notaties ingeveurd, veural veur de wiskundige analyse, wie 't kóncep van 'n wiskundige functie. Hae sjteit ouch bekènd veur zie wirk in de mechanica, optica en sjterrekunde.
Euler weurt betrach es de veurnaamste wiskundige van d'n achteenden eeuw en eine van de grótste van alle tieje. Hae waas ouch eine van de produktiefste; zien vergaoring besjleit 60-80 quartovolumes. 'n Sjtèlling die weurt toegesjreve aan Pierre-Simon Laplace drök Euler zienen invlood op de wiskunde es volg oet: "Laes Euler, laes Euler; hae is de meister [i.e. óngerwiezer] van ós allemaol."
De symbole i en e, die sjtaon veur imaginair einheid en 't gróndjtal kómme van Euler aaf. Aevenes de name veur de goniometrische functies: sinus, cosinus en tanges.
Euler haet 't wiskundig perbleem van "de zeve brögke van Keuningsberg" opgelos.
Hae vestigde zien roem door e nejkeurig bewies te levere van de volgende sjtèlling:
Hae teunde ouch aan det veur alle reëel getalle x geldj:
Dees formuul is geljig binne de complexe getalle. Hie bie is e 't gróndjtal van 't natuurlik logaritme en i de imaginair einheid. E gevolg van dees formuul is de nao 'mzelf geneumde formuul van Euler:
In 1735 definieerde d'r de constante van Euler: 
Euler sjreef ouch Tentamen novae theoriae musicae in 1739 as poging óm wiskunde en meziek te combinere. Hievan weurt waal gezag det 't te wiskundig veur musici en te muzikaal veur wiskundige is.
Dit artikel is gesjreve in 'n ónbekènd dialek. Es doe wèts wat veur dialek dit is, weurt 't gewaardeerd óm dit aan te gaeve.
Confucius (Qufu, 551 v.Chr. - 479 v.Chr.) (Chinese: 孔子; pinyin: Kǒng zǐ; Wade-Giles: K'ung-tzu, or Chinese: 孔夫子; pinyin: Kǒng Fūzǐ; Wade-Giles: K'ung-fu-tzu), waas 'ne beroemde deenker en sociale filosoof oet China, mieë bepaald oet de Chinese aodheed. Hae waas gebaore es Kong Qiu (Wade-Giles: K’ung Ch’iu) in de sjtad Qufu in de Chinese sjtaat Lu.
Zienge lieër mòt besjoewd werre es 'n reaktie óp de taoïstische filosofie en laet d'r klemtoeën óp orde, persoonleke en burgerleke moraal, respect vör de mieërdere en wón flót an populariteet dör krachtige traditioneel sjtellingnames. E waoërt vörnamelek dör oonderwiezers en lieërlinge aangehange. De doctrine is besjraeve in "'t Book van de Verenderinge".
Zieng tekste waoërte dör Jezuïete vör 't örsj vertaald, oeëbie ze ooch d'r naam verlatiensde.
D'r gulde regel van 't Confucianisme vindt me truuk in Gesjprekke XV:23:
Confucius zach: "'t Is vergaeving. Wat d'r vör uch èges neet weunsjt, weunsj dat ooch 'n aander neet."
Dit artikel is gesjreve (of begós) in 't Gelaens. Laes hie wie v'r mit de versjillende saorte Limburgs ómgaon.
Karl Heinrich Marx (Trier, 5 mei 1818 – Londe, 14 mieërt 1883) waas 'ne Duutsje dènker dae 'ne groate invlood haet gehad op de (politieke) filosofie, de economie en de sociologie. Hae waas beïnvloed door 't Saint-Simonisme en waas ein van de gróndjlègkersj van de arbeidersbewaeging. Das Kapital wirt meistal es zien belangreikste werk besjouwd. ’t Nao häöm geneumde Marxisme is gebaseerd op dat werk en op zien dènke en dat van Friedrich Engels.
Van 19 maart bies 7 april 1865 logeerde Marx bie zie zöster Sophie (getrowd mèt 'ne telg oet 'n Volzer Duutsje familie) in Mestreech.[1]
Karl Heinrich Marx woort gebaore op 5 mei 1818 in Trier in Duutsjlandj, es zoon van Heinrich Marx (1782 - 1838) en Henriette Presburg. Zien awwesj ware oarsjprunkelik joade en sjtamde allebei oet 'n rabbiegesjlach - Heinrich Marx hèt oarsjprunkelik Hirschel Mardochai - mer hae woort  Protesjtant naodat hae in 1815 nao Trier verhoesde. 't Waas meujlik veur Heinrich óm in 't Pruusjes es joad zien werk es advokaat te blieve oetoefene. Karl woort groat gebrach in ein gematig liberaal gezin, dat ein zeker mate van welsjtand hej, mèr noats richtig riek waas.
Zien gebaortehoes is saer 5 mei 1968 es 'n museum ingerich, 't Karl Marx-hoes, wo-in ein permanente tentoansjtèlling is gehoesves, gewied aan 't laeve en werk van Karl Marx.
Karl voltoajde in 1835 de hoahesjoal in Trier. Zien scriptie, gesjreve veur zien aafsjtudere, heite "Besjouwing van 'n jongeling veur de keuze van 'n beroop", en is bewaard gebleve.
In oktober 1835 góng Marx rechte sjtudere in Bonn. Van dees sjtudie kaom aevel neet väöl terech, ómdat hae ziene meiste tied besjtede aan 't sjtudentelaeve. Nao ein jaor besjloet zien vader  Karl dat 't baeter veur häöm zouw zeen óm in Berlien te gaon sjtudere. Óngertösje kroog Karl (aanvankelik in 't geheim) kènnis aan ein maedje, Jenny von Westphalen, wo hae zich mèt verloofde. In Berlien kroog de jónge Karl mee en meë belangsjtèlling veur intellectuele zake, en verruulde hae zien rechtesjtudie veur die van filosofie. Hae verdeepde zich in de ideeje van Immanuel Kant en Johann Gottlieb Fichte, mer hae raakde veural sjterk ónger de invloed van Georg Hegel. De  filosofieje van Hegel, gesjtórve in 1831, euverheësjde 't dènke aan de universiteit nao zien doad nog sjterker es wiej hae nog laefde. Ónger zien volgelinge höbbe zich versjillende streuëminge óntwikkeld. Sómmige ware nogal conservatief (de Hegeliaanse filosofie góldj in daen tied es de Pruusjiese sjtaatsfilosofie), mer d'r ware ouch lènkse interpretaties. Aan die lètsgeneumde sjtreuëming, bekènd es de jónk-Hegeliaanse, veulde Marx zich zelf ’t meiste verbónje, net zoa es  Bruno Bauer en Arnold Ruge. Dees sjtreuëming is veural kritisch veur wat betruf godsdeens.
Marx besjlut óm neet langer zien sjtudie in Berlien te blieve volge, aangezeen hae verwach dat zien prooefsjrif neet positief zouw waere óntvange door zien reputatie es jónk-Hegeliaan. Marx góng daoróm nao de Universiteit van Jena en behaolde dao in 1841 ziene graod mèt ein proofsjrif euver "'t Versjil tösje de natuurfilosofie van Democritus en die van Epicurus". Nao beëindiging van zien sjtudie verhoesde Marx nao Bonn. Hae hoopde óm dao 'n aansjtèlling es universiteitsdocent te kriege. In 't conservatiewe Bonn kroog hae dit aevel neet gedaon en daoróm besjloot hae mer óm joernalis te waere.
De Rheinische Zeitung (Rienlandjse gezèt) waas ein "radikaal-democratische" gezèt die vanaaf 1 jannewarie 1842 in Kölle woort oetgegaeve. Marx en Bruno Bauer woorte mètwirkersj van dit blaad, en in oktober 1842 woort Marx zelfs hoofredakteur. De gezèt óntwikkelde zich ónger haöm  tot ein sjpraekbuus veur jóng koupluuj, bankeers en indusjtriejele. Marx verhoesde nao Kölle. De gezèt woort meë oetgesjpraoke. Terwiel de oplaag aanzeenlik sjteeg, woort de censuur aevel ouch sjtrenger. Op 1 jannewarie 1843 woort de gezèt verbaoje. Marx publiseerde o.a. euver óngerwerpe es persvrieheid, de wette inzake houtdeefsjtal en euver de ermeuj van de wienboere in de Moezelsjtreek.
Op 19 juni 1843 trouwde Karl Marx mèt Jenny von Westphalen die hae al vanaaf zien jeug koosj en wo hae zeve jaor verloof waas. 't Huwelik vóndj plaats in Kreuznach, wo ’t paar ènnige maondje bleef wone.
Intösje hej Marx kènnisgemaak mèt 't werk van Ludwig Feuerbach. Veural Feuerbach zien "'t  Weze van 't Christendóm" (gepubliseerd in 1841) haet biegedrage tot de óntwikkeling van 't materialistische vertrèkpuntj van Marx.
Marx woort gevraog es redacteur van de Deutsch-Französische Jahrbücher (Duutsj-Franse Jaorbeuk). Hiejveur trok hae nao Paries in de herfs van 1843.
Van dees jaorbeuk zouw mer ein (döbbel) nummer gepubliseerd waere, in februarie 1844. In dit nummer ware tweë artikele van Marx opgenómme:
•	Kritiek op Hegel zien rechsfilesofie: Inleijing.
•	't Vraogsjtök van de Joade (Zur Judenfrage); 'n Besjpraeking van tweë artikele van Bruno  Bauer euver 't vraogsjtök van de joade.
Ouch tweë artikele van Friedrich Engels woorte in 't Duutsj-Franse Jaorbook gepubliseerd: 
•	Sjets van 'ne Kritiek op de Poletieke Economie (Umrisse zu einer Kritik der Nationalökonomie)
•	Besjpraeking van Thomas Carlyle zien "Verleje en hede".
Tensjlotte bevat 't Jaorbook ouch nog ein aantal breve van Marx.
De laeveslange samewirking tösje Karl Marx en Friedrich Engels haet in 't Jaorbook veur 't eësj vorm aangenómme. Ze höbbe mekaar in 1842 óntmoet, mer die kènnismaking is mer oppervlakkig gebleve. De "Sjets" haet Marx zien belangsjtèlling in de klassieke poletieke economie aangewakkerd. Marx  wirkde tösje april en augustus 1844 aan zien (noats voltoajde) Economisch-filosofische Manuscripte (ouch waal de Pariese Manuskripte geneump). Dees woorte veur de eësjte keër in 1932 gepubliseerd.
Biej zien verblief in Paries maakde Marx kènnis mèt versjeije Franse socialiste.
De aktiviteite en publicaties van Marx bleve neet ónopgemerk. De Pruusje regering formuleerde ein aanklach waeges hoagverraod taenge häöm en vroog de Franse regering óm 'm oet te levere.
Begin 1845 vertrok Marx nao Brussel. Hae deeg aafsjtand van zien Duutsj sjtaatsburgersjap.
't Eësjte gezamelik werk van Marx en Engels versjeen in fibberwarie 1845: De Heilige Femielie, 'ne kritiek op Bruno Bauer. In datzelfde jaor begoosjte ze mèt 't sjrieve van De Duutsje Ideologie – 'ne kritiek op Feuerbach, Bruno Bauer en Max Stirner -, mèt daoin opgenómme de beroemde Sjtèllinge euver Feuerbach. 'ne Oetgaever woort hiejveur aanvankelik neet gevónje. De eësjte volledige publikatie dateert oet 1932.
In 1847 versjeen "De ermeuj van de filosofie", 'ne kritiek op "De filosofie van de ermeuj" door Pierre-Joseph Proudhon. Angesj es wat de titel veursjtèlt, is dit veural 'n ekonomische oeteinzètting, wo-in de waardetheorie breidveurig aan de orde kump en de arbeids(ver)deiling en de competitie wirt besjpraoke. 
Eindj 1847 woonde Marx de biejeinkóms van de Bóndj van Rechverdiging (later: Bóndj van de Kommeniste) in Londe bie. Engels is ouch aanwezig. Marx en Engels kroge de opdrach óm 'n program te sjrieve. Dees vesjeen op 21 fibberwarie 1848 es 't "Kommunistisch Manifes" mèt es motto: "Proletariërs van alle lenj, verenig uch" De beroemde beginregel van 't Manifest waas:
"'n Gedaonte sjpoak in Europa – de gedaonte van kommunisme."
1848 woort "'t Revolutiejaor" geneump. In Frankriek, Nederlandj, Italië en Oasteriek broke opsjtenj oet. Marx góng begin 1848 truk nao Paries. In April góng hae truk nao 't Rienlandj, wo hae in juni – same mèt Engels – veur de Neue Rheinische Zeitung (NRZ - de Nuuj Rienlandjse Gezèt) wirkde.
In mei 1849 versjeen de lètste oetgaaf van de NRZ, in 't road.
Marx woort opnuuj verbanne. Hae góng truk nao Paries, mer vertrok later in 1850 nao Londe.
De res van zien laeve zouwl Marx in Londe blieve wone. Hae lag zich hiej toe op zien economische sjtudies, in de laeszaal van 't Brits Museum. Financieël góng ’t häöm 'ne tied lank sjlech en in mieërt 1850 woort hae mèt zien gezin mèt veer klein kènjer oet zien weuning gezat en woorte al zien bezittinge verbeurd verklaord. Tange 't eindj van de zöstiger jaore woorte zien financiële zörg minder wiej hae door ’t euverlieje van zien moder ein flinke erfenis kroog.
Zien vrouw Jenny haet 'm altied loyaal óngersjteund mèt zien aktiviteite en deeg zelfs ouch de secretariële take veur häöm. Hun huwelikslaeve waas aevel noats vriej van sjpanning. 't Gezin laefde in ermeujige ómsjtendigheje, ouch kaom Marx ziene vrundj Friedrich Engels, es de noad te hoag woort, geregeld te hulp. Drie van zien zeve kènjer is op 'ne jónge laeftied euverleje.
De verhawwing tösje Karl en zien vrouw woort d'r ouch neet baeter op wiej Marx ein boete-echtelik kèndj verwèkde, 'ne zoon genaamd Frederick (1851-1929), biej 't Duutsje deensmaedje Helene Demuth. 't Vadersjap woort door Friedrich Engels vervöld. Hiejmit toande dae zich èns te meë 'ne vrundj wobiej Marx altied weer koosj aankloppe veur hulp. Of Marx werkelik de vader waas van 't kèndj is euveriges altied ómsjtreje gebleve.
Óngertösje versjene:
Politiek brink Marx 'n aantal jaore in betrekkelikke aafzunjering door. Hiejaan kump pas ein eindj mèt de oprichting van  International Working Men’s Association op 28 september 1864 (later bekènd es de Eësjte Internationale).
In 1867 versjeen 't eësjte deil van Das Kapital ('t Kapitaal), Marx zien "magnum opus". De opvolgende deile zouwe neet mee tiedes Marx zien laeve versjiene.
Gedoerende de jaore nao 1867 versjene nog ènnige belangrieke werke, woónger in 1871: De Burgeraorlog in Frankriek.
In 1872 woonde Marx 't kongres van de Internationale in Den Haag bie.
Pas in 1970 woort de teks volledig gepubliseerd van 'n sjtök dat Marx in 1875 sjreef nao aanleijing van de sjtichting van de Duutsje Sociaal-Demokratische partie: Kritiek op 't Program van Gotha.
Wiej zien vrouw Jenny op 2 december 1881 sjtórf, waas Marx zelf te krank óm häör begrafenis biej te wone. Friedrich Engels deeg ’t woord biej häör graaf:
"Ich hoof neet euver häör perseuënlikke eigesjappe te praote. Häör vrunj kènne häör en zulle häör noats vergaete. Es d'r oats ein vrouw is gewaes, veur wae 't 't groatste gelök waas, óm angere gelökkig te make, dan waas dat waal dees vrouw."
En Engels veulde 't good aan wiej hae op de sjterfdaag van Jenny Marx zei: "De Moor is ouch gesjtórve" ("De Moor" waas eine biejnaam van Marx).
Op 11 jannewarie 1883 is Marx zien dochter Jenny ouch ónverwachs gesjtórve. Deze taengesjlaag haet häöm zoa zjwaor geraak dat hae zelf ouch op 14 mieërt van dat jaor is gesjtórve. Op 17 mieërt woort hae begrave biej 'Highgate', aan de noordkantj van Londe.
Marx haet 'ne groate invlood gehad op sociologe wie Talcott Parsons en, recenter, Manuel Castells. 
Alexander de Groete (26 juli 356 v. Chr. – 10 of 13 juni 323 v. Chr., in 't Grieks: Aλέξανδρος, Aléxandros) waor keuning vaan Macedonië. Heer vereinigde de oonderein vechtende Griekse stadstaote en veroverde oonder mie Perzië en Egypte.
Alexander de Groete woort gebore in Pella es Alexander III, zoon vaan de Macedonische keuning Philippus II en de beröchte prinses Olympias. Volges mierder legendes woort heer neet verwèk door Philippus II, dee sjouw waor veur Olympias, die de geweunte had um te slaope mèt slange, mèh door de god Zeus. Alexander waor ziech heivaan bewös en maakde dao polletiek gebruuk vaan door ziene vaajer Zeus te neume.
Ziene vaajer beneumde de bekinde Aristoteles tot ziene liermeister, vaan wee volges sommige zien levenslang leefde veur poëzie (veural Homerus) stumde, ouch al is dit neet beweze. Heer en Alexander bleve laank bevreund, mèh oeteindelek kierde zie zich toch tegenein, boeop Alexander de vreundsjap verbraok.
De jonge Alexander kòs oetstekend peerdrije en leide op jonge leeftied al een deil vaan 't leger vaan ziene vaajer, oonder mie in de beslissende Slaag bij Chaeronea in 338 v. Chr.
In 336 v. Chr. woort Philippus vermaord door Pausanias, 'ne veroontwaardigde jongemaan dee ein vaan zien minnaars waor gewees. D'r besteit echter 't vermoede tot Alexander of Olympias, of alletwie, heibij betrokke waore. Volges aander theorieë zaote de Perze drachter, dewijl nog aander de Grieke neumde.
Oonder Philippus had Macedonië al diplomatiek en militair gezeen de leiing gekrege euver Griekeland (zeker nao de Slaag bij Chaeronea). Wie d'n doed vaan Philippus bekind woort oonder de Grieke, meinde zie tot oonder zienen oonervare zoon de Macedonische euverhiersing snel aofgeloupe zouw zien, mèh nao 'nen oonverwachten inval vaan Alexander móste zie zich toch weer oonderwerpe. Daobij riechde heer in Thebe e bloodbad aon. Daoveur nog begós heer de strijd tege de opstendige gebede in Thracië en Illyrië, in 't noorde vaan 't Macedoons imperium.
In 334 v. Chr. begos Alexander aon ziene bekinde veldtoch tege Perzië. De ierste twie jaor riechde heer ziech op Perzië, wat toen e groet gebeed behiersde wat 't modern Iraan, Irak, Syrië en Turkije umvatde. Ziene vaajer had dit plan al ieder opgepak, dewijl ouch de Grieke d'r wèrm veur lepe um eindelik mèt de Perze aof te rekene. Alexander veroverde iers Klein-Azië. In de oets door Griekse koloniste gestiechde stei (wie Halicarnassus of Ephesus) in Klein-Azië zouw Alexander dèks es bevrijer gezeen weure.
Heer versloog e Perzisch leger bij de reveer de Granicus en veroverde daornao stad nao stad. Nao anderhalf jaor (herfs 333 v. Chr.) versloog heer de Perze in de slaag bij Issos. De Perzische keuning leet ziech in 'n ingde lokke, tösse 't gebergde en de zie, boe heer wienig had aon ziene numerieken euvermach; kwalitatief gezeen waore de Macedoniërs häöm de baas.
Nao Issos rökde Alexander op nao 't Zuie, riechting Libanon en Egypte um iers dees gebieder te bezette zoedat de Perze häöm later neet in de rök koste aonvalle. Aon de veur de Libanese kös gelege eilandstad Tyrus stelde heer 'n ultimatum um vrijwilleg touwgaank te geve veur häöm en zie leger. De handelslui vaan Tyrus hadde daor gein interesse in en dachte tot zie oonaontasbaar waore op hun goodbeveilig eiland. Meh Alexander leet 'n dam aonlègke tot bij de stadswal en nao 'n lang belegering wiste zien soldaote de mör te verovere. Woedend euver 't verzet dat Alexander väöl tied gekos had, leet heer zien mansjappe de stad plundere en verweuste. De bevolking woort groetendeils oetgemaord en de euverlevende es slaaf verkoch. Heinao trók Alexander nao Jeruzalem dat häöm nao 't inmiddels bekind gewore lot vaan Tyrus wieselik de vrije doortoch gaof. In Egypte woort Alexander es bevrijer oontvaange en koste 't häöm neet väöl meujte um zie gezag te vestige. Heer leet ziech es nuie farao ier bewieze en leet de ierste planne opstelle veur de bouw vaan de nui stad Alexandrië aon de moonding vaan de Nijl. Heinao riechde Alexander ziech weer nao 't oostelik Perzisch centrum um dit definitief te versjloon.
Heer ging weier nao 't Oeste, riechting Gaugamela, veur de derde slaag. Bij Gaugamela versloog heer op 1 oktober 331 v. Chr. opnui Darius III, dee wis te ontkome meh later woort vermaord door ein vaan zien eige generaals. Daonao veroverde heer de Perzische stei Babylon en Persepolis, de gebieder Medië en Scythië en de stei Susa, Herat en Samarkand. Heer sloot e vrundsjapverdraag mèt 't keuninkriek Khorazm bij de Oxusrevier in 328 v. Chr., dat woort gezeen es e woestijnachtig gebeed. Bij archeologische opgraovinge bleek evels tot in deen tied bij dees revier ein groete irrigatiecultuur bestoont.
't Waor Alexander zie plan um Macedonië en Perzië neet allein militair, mèh ouch cultereel te vereinige. Heer introduceerde aon zienen hoof in de veurmaolige Perzische hoofstei Babylon, Persepolis en Susa Perzische kleier en gewoentes. Ein daorvaan waor de proskynesis, 't poene vaan de haand vaan 'ne hoegergeplaotsde. De Grieke voonte dit vreiselik, wat Alexander zien populariteit behuurlek oondermijnde. Ouch trouwde heer mèt inkel prinsesse oet 't veurmalig Perzische riek, te weite Roxane vaan Bactrië, Darius zie dochter Statira en Ochus zie dochter Parysatis. Hoewel ziene beste vrund en erastes (minnaar) Hephaestion es de leefde vaan zie leve besjouwd weurt, verwekde Alexander bij Roxane vermeujelik Alexander IV ("Aegus") (323 - 309 v. Chr). Heer had ouch nog 'ne bastaardzoon, Heracles (327 - 309 v. Chr). Ouch dwoong Alexander väöl vaan zien offeciere um mèt Perzische vrouwe te trouwe.
In 327 v. Chr. trök Alexander nao India. Heer wouw "tot 't ind vaan de wereld" zien toch voortzette, wat volges häöm bij de moonding vaan de Ganges waor. Heer versloog bij de revier de Hyadaspes in Punjab d'n Indiase keuning Porus, mèh oeteindelik weigerde zien soldate um wijer te goon vaanwege de maondelange tropische regenvalle. De dramatische tröktoch, oonder mie door de Gedrosische woestijn, koste doezende vaan zien men 't leve.
Roond dezen tied steerf Alexanders beroemd peerd Bucephalus ("kojekop"), boe-euver de legend ging dat 't aofstamde vaan de woeste peerd vaan Diomedes, geteemp door Heracles in zien achste werk.
Alexander maakde planne veur veldtochte nao 't Arabisch sjiereiland en tege Carthago, meh in 323 v. Chr. steerf heer op 32-jaorige leeftied in 't palies vaan Nebukadnezar II in Babylon aon 'ne plotselinge koorts. Meugelik is ein euverdoesis neeskruud dat in deen tied dèks woort veurgesjreve tege geistelike aondoninge, häöm fataal gewore. 'n Aander theorie is dat Alexander syfilis had. Dit zow heer opgelope höbbe door ein vaan zien escapades.
Bij zien euverlije strekde Alexander zie riek zich in oos-westelike riechting zoe'n 4000 km oet. De groete aofstan, same mèt 't feit tot 't in betrekkelik korten tied tot staand gekómme waor, droge bij aon 't snel oetereinvalle devaan. In ierste instantie woort 'n soort staatsraod gevörmp, bestaond oet de belangriekste generaals vaan Alexander, zien mojer, zie haafbroor Philippus Arrhidaeus en inkel raodgevers, um de zake woer te numme veur de beougden opvolger, Alexander ziene joonge zoon Alexander IV. Al snel trókke de sterkste generaals de wirkelike mach nao ziech touw. Dees generaals, de "Diadochen", bevochte ziech oonderein heftig, wat oeteindelik ouch väöle in Alexander zien umgeving 't leve kosde: zien mojer Olympias, zien vrouw Roxane, zien zäöns Alexander IV en Heracles, zien zöster Cleopatra, zien haafzöster Eurydice, zienen haafbroor Philippus Arrhidaeus en de meiste vaan zien hoegste offeciere woorte oeteindelik vermaord. In ierste instantie veel zie riek oetein in veer deile, nao wijer oontwikkelinge drei en oeteinlik twie.
De legendeveurming roond Alexander de Groete is aonzienlik. Heibove is al genump zien zoegenaomde aofstamming vaan Zeus. Ouch zouw 't Orakel vaan Delphi häöm ooneuverwinnelik geneump höbbe. In Europa en deiler vaan 't weste vaan Azië weurt heer väölal gezeen es 'nen held en geniale veldhier, mèh in Iraan gilt heer es vernetiger vaan hun ierste groet riek en verweuster vaan Persepolis. Oet väöl culture, vaan de Ingelse tot de Maleisische, zien legendes euver häöm bewaord gebleve, boe-in heer daan soms weurt aofgebeeld es lokale keuning.
In 't Oeste weurt heer dèks "Iskander" genump. Oonder de klassieke gesjiedenissjrievers die euver zien veldtochte verhaole zien Arrianus, Plutarchus en Quintus Curtius. Bekind is ouch zien methode um de legendarische Gordiaanse knoup te oontwarre, en wel met zie zweerd.
Alexander zien vereuveringe en 't feit tot zien opvolgers Grieks spraoke, leide tot ein groete verspreiing vaan de Griekse taol en cultuur, tot in India aon touw. Hei kin me nog de Griekse invlood zien in beveurbeeld beeldhouwwerk en arsjitectuur. De periode nao zienen doed weurt daan ouch 't Hellenistisch tiedperk genump. Aandersum stoonte ouch de Grieke oonder invlood vaan wat zie zaoge in 't Oeste, beveurbeeld vaan de Babylonische astronomie, religies en aander oosterse cultuurutinge.
Alexander waor ouch vaan groeten invlood op op de economie. Zoe stimuleerde heer de haandel door haves en weeg aon te l1egke, nui stei te stiechte en 'n einheidsmunt in te veure. Ouch vaan belaank waor de economische impuls dee oetging vaan de verdeiling vaan de Perzische kosbaarheier, die daoveur nutteloos in sjatkister hadde gelege. Heer leet namelik ei groet gedeilte vaan de Perzische sjatkis umsjmelte en tot muntgeld sloon en stimuleerde zoe fleenk de geldeconomie.
Gedurende zie bewind woorte väöl stei nao häöm geneump, boevaan Alexandrië in Egypte de bekinste is. Ouch vaan groete beteikenis waor tot door de hellenisering vaan 't midden-oeste 't Grieks es lingua franca gebruuk woort, boedoor roond 't begin vaan eus jaortelling de meiste bewoeners dit kóste verstoon. Heidoor kós 't joonk christendom zich snel verspreie en wortel sjete.
Elizabeth I (Greenwich, 7 september 1533 – Richmond upon Thames, 24 mieërt 1603) waas de keuningin van Ingelandj vanaaf 17 november 1558 toet zien doead. Ziene bienaam waas de mäögdjelike keuningin (Maiden Queen of Virgin Queen).
Ze regeerdje innen tied det Ingelandj verdeildj waas tösse kattelieke en 't opkómmendj protestantisme. Elizabeth droog aanzeenlik bie ane zaak van 't protestantisme. Kattelieke bestreej ze aevel mieër óm raejene van staotsveiligheid es oet religieus euverwaeginge. Anges es continentaal Europa bleef Ingelandj kriegsgeweldj oppen eige gróndj bespaardj, maar 't waas vanaaf 1585 oppe zieë en in Europa waal in kónflik mit 't mechtig Spanje, wobie de doeajelike dreiging vanne Armada en 't waerstaon daovan 'n huuegdjepuntj vörmdje. Elizabeth haw ouch väöl te stèlle mit 't Keuninkriek Ierlandj det den in 'n personeel unie mit Ingelandj waas verbónje. Ziene vader Hendrik VIII haw dao al weinig succes gehadj mit 't oplègke van 't anglicanisme enne Ierse opstenj woorte gestäöndj door Spanje. Ingelandj versjeen tiejes zie bewindj op 't werreldtoneel es 'n zieëvarendje en koloniaal meugendjheid, wobie Francis Drake en John Hawkins zich óntwikkeldje toete ieëste nasjenaal zieëhelje.
De litteratuur en veural 't toneel bleudje wie noeatj daoveur. 't Elizabethaans tiedpirk is ouch det van William Shakespeare en Christopher Marlowe. Tiejes Elizabeth zie bewindj woort 't Ingels nasjenaal bewószeen versterk dore extern dreiging vanne paus en van keuning Filips II van Spanje, wobie de Ingelse kattelieke in 'n twieëdjerangspositie woorte gedróngen es potentieel landjverraojers. Toeten hujigen daag wirk dit door inne eis det 't Ingels staotshouf neet katteliek maag zeen en ouch neet mit 'ne kattelieke maag troewe.
De troean van Elizabeth woort betwösj door Sjotlandj, mit stäön van zowaal de paus, dae 'm excommuniceerdj, es van Spanje en Frankriek, vanwaenge zien begónstiging van 't protestantisme enne sjaaj die zienen aanspraok oppe troean haw opgeloupe dore kuperie van ziene vader 'ne menneliken irfgenaam te verwèkke. 'n Vrouw oppe troean haw in zienen tied den ouch neet de veurkäör. Zien regeerperiood waas tróts alt biezunjer lang. Veur regerendje vorste waas 't verwèkke van 'nen troeanopvölger 'n duur plich; Elizabeth versterkdje aevel zien positie door juus neet te troewen en 'n mäögdjelikheidscultus rónjelim zichzelf op te boewe.
Jawaharlal Nehru (IPA: [dʒəʋaːɦərˈlaːl ˈneːɦru]? Kasjmiri: जवाहरलाल नेहरू / کوارحلال نحرو) (Allahabad, 14 november 1889 – New Delhi, 27 mei 1964) waas e sjleutelfiguur in de ónaafhenkelikheidsbewaeging van India. Nao de ónaafhenkelikheid van det landj woort t'r drek d'n ieëste premier van India. Tiejes de naokriegse periood waas t'r eine van de sjtichters en leiers van de Organisatie van Neet-gebónje Lenj.
De epistemologie of kènnistheorie (Grieks: Επιστήμη, epistèmè "kennis" en λόγος, logos "leer"), ouch waal kèntheorie, kènnislieër of kènlieër geneump, is d'n tak vanne filosofie dae de aerd, oearsprónk, veurwaerd veur en reikwiedje van kènnis en 't weite óngerzeuk. 't Vakgebied is veural veuraanstäöndj binne de analytische filosofie en verbenj waere den ouch dök gelag mitte inzichte oete logica. Ouch bie versjillige kóntinentaal filosofieje kump dees problematiek trögk, veurnamelik inne fenomenologie, meh den döks gekaderdj in e grótter gehieë. Inne weitesjapsfilosofie óngerzeuk me specifiek de raejelikheid enne veuroetgangk van weitesjappelike theorieje en 't kan den ouch waere gezeen es e deilgebied van de epistemologie. De centraal vraoge binne de epistemologie zeen:
Wiejer waere dees vraoge gekómbineerdj mit 'n analyse van gerilleteerdje terme wie euvertuging, rechvaerdiging, waorheid en waornumming. Döks wuuertj ouch gezóch nao e zeker fóndament of criterium, of intern inne miens zelf, of extern örges inne boetewerreld, det es garantie kan dene veur zeker kènnis. Wiejer wichtige perblieëme binne de epistemologie zeen 't Gettierperbleem en 't perbleem van 't filosofisch scepticisme.
Inne kènnistheorie wuuertj volges Friso den Hertog ingegange op twieë houfvraoge:
Döks gaon weitesjappers gewuuen d'rvan oet det die wirkelikheid besteitj en mit waornummingen en logische raejeneringe te doorgrónjen is. Dit is 'n opvatting oet 't logisch positivisme.
Taengehangendje struiminge, wie 't constructivisme, 't interactionisme of 't subjectivisme, gaeve meistes väöl mieër aandach ane kènnistheoretische vraoge. De wirkelikheid is in häör ougen e subjectief boewsel, e "kónstruk" of e bild det door individue of gruup aan luuj, de "subjèkte", wuuertj gevörmp. Dees struiminge zeen van meining det 't de taak is vannen óngerzeuker óm van dees subjectieve wirkelikheid e nuuj bild te boewe.
Dit artikel is gesjreve (of begós) in 't Sint-Joasters. Laes hie wie v'r mit de versjillende saorte Limburgs ómgaon.
't Confucianisme is e Sjinees ethisch en filosofisch systeem det de lièr van Confucius (551 - 479 v.Chr.) völg. 't Confucianisme haet groaten invlood op de gesjiechte en de cultuur van Oas-Aziatische lenjer. Door de gesjiechte van 't Sjinees keizerriek haer waas 't confucianisme de officieel ideologie en haw det daodoor groaten invlood op de bevölking.
In lenjer en gebiede mit väöl Han-Sjineze, behauve in 't Vólksrippebliek Sjina, bestaont väöl confucianistische gróndjsjoale en confucianistische middelbaar sjoale.
Confucius wuèrtj gezeen es de gróndjlègker van 't confucianisme, tródsdet Confusie neet de bedoeling haw óm 'n nuuj filosofie, religie of ideologie te stifte. Confucius bewaerdje neet 'ne profeet te zeen dae get nuuts brach, wie in de vorm van 'n gaodelike äöpenbaring of 'n incarnatie van God. Miè waas Confucius 'ne miensj dae op zeuk góng nao deugzaamheid en daobie 't vergangene óngerzóch. In de Gesprekke zaet Confucius: "Ich woort neet mit kènnis gebaore. Ich bön toegewiedj aan de awdheid en zeuk snel nao kènnis."
't Confucianisme óntsting tiejes de Periood van de Striejendje Staote en woort later kórten tied verbaoje ónger de Qin-dynastie. 't Woort door de Han-keizer Han Wudi es politisch systeem en staotsideologie ingeveurdj. Tróds e verluus aan populariteit gedoerendje de in cultuur opzich hièl wichtige Tang-dynastie, bleef 't de wichtigste filosofische struiming van Sjina.
't Confucianisme haet mit naam sterk de culture beïnvleudj van Sjina, Taiwan, Korea, Japan, Viëtnam en Singapore (door de groate aanwaezigheid van Han-Sjineze aldao).
't Taoïsme en 't boeddhisme zint twiè anger filosofische systeme mit väöl invlood in Sjina en naoberige Oas-Aziatische lenjer. De zoageneumdje neoconfucianistische sjoal die is óntstange tiejes de Song-dynastie vereinigdje later 't confucianisme mit 't taoïsme en 't boeddhisme. In Korea en Japan woort 't neoconfucianisme later aangenómme es de officieel ideologie van de staot. De Koreaanse Chosun-dynastie wuèrtj waal e veurbild van 'ne confucianistische staot geneump.
't Begrip maotsjappie vèltj gooddeils same mitte notie samelaeving, meh lègk mieë naodrök oppe institutioneel en ordenendje aspèkte daovan: de staot enne staotsapparate. Daomit is 't ouch e territoriumgebónjener begrip es samelaeving.
't Begrip maotsjappie wuuertj döks ouch aan 'n bepaoldje identiteit gekoppeldj. Zoea besteitj 't begrip wèsterse maotsjappie en primitieve maotsjappie. 't Element "maot-" is 'n euverzètting van 't Letiens "socius" (bóndjgenoeat, mitgezel, deilgenoeat, kammeraod, maot); in 'n samelaeving wuuertj me gebaore, kump me terech, mer 'n maotsjappie of "society" mót me aktief vormgaeven en aevenes 'n kammeraodsjap of maotsjap in standj haje.
'n Ikkenomie veróngerstèltj de dynamische wirking van 'n maotsjappie. Ikkenomie mit langtermiensperspectief besteitj allein es die t'n deens steitj vanne maotsjappie. In 'n positieve ikkenomie steitj de ikkenomie t'n deens vanne miens, de maotsjappie enne ómgaeving, en neet ómgedrejdj.
Inne theorie en praktiek wuuertj óngersjied gemaak tösse:
Maotsjappiefilosofie is nej verwantj ane sociaal filosofie: e deilgebied vanne filosofie en besjeftig zich mitte vraog nao 't óntstaon, de zin enne aerd vanne maotsjappie. Det wil zègke det ze de verhajing tösse d'n individuele miens enne maotsjappie en zien structure bestudeertj. De sociaal filosofie haet nej raakvlakke mitte filosofische vakgebiede ethiek en rechsfilosofie, meh beguuef zich daonaeven op 't gebied vanne sociaal weitesjappen en mieër in 't biezunjer vanne sociologie.
Filosofe die zich ouch of oetsloetendj besjeftigdje mitte maotsjappie-filosofische vraogstökker zeen ónger anger: Plato, Aristoteles, Thomas Hobbes, Georg Wilhelm Friedrich Hegel, Voltaire, Karl Marx, Theodor Adorno, Max Horkheimer, Herbert Marcuse en Jürgen Habermas.
Maotsjappieweitesjap is bao synoniem ane sociaal weitesjappe: die takke vanne weitesjap die betrèkking höbben oppe miens in zien sociaal ómgaeving. In Nederlandj raekentj me wiejer toete maotsjappieweitesjappe:
Sociologie is de weitesjap die zich besjeftig mitte bestudering van 't sociaal gedraag en sociaal hanjele vanne miens inne samelaeving.
De sociologie bestudeertj luuj en häör gedraag in häör sociaal ómgaeving, in relatie toete hieërsjendje moraal en ethiek en in verbandj mit politische en filosofische gedraagscodes. Praktisch gezeen mèntj det de bestudering van 't daacheliks laeve van luuj en 't fónksjenere van luuj in häör ómgaeving, sociaal verbenj, gezinsstructure, religieus verbenj, wètte, normen en waerd, rolpetroeanen en cultureel verbenj. De drie houfthema's vanne sociologie zeen 't rationalisatieperblieëm, 't cohesieperblieëm en 't óngeliekheidsperblieëm.
Democratie is 'n bestuursvorm. 't Waord stamp aaf vanne Griekse wäörd δῆμος (dèmos), "vouk" en κρατέω (krateo), "hieërsje, regere" en mèntj dus litterlik "voukshieërsjappie". Dit hèltj in det 't vouk zelf stump euvere wette, wie in 't aad Athene, of 't vouk verkuus vertaengewuuerdigers die de wette make, wie in 't Belsj, Duutsjland en Nederlandj. Modern democratieë centralisere daonaeve vrieheid van verzameling, vrieheid van expressie, sociaal inclusiviteit, polletieke geliekheid, mienserechte en minderheidsrechte.
In 'n democratie is de vóltalige bevölking soeverein en is alle autoriteit gebaseerdj oppe (minstes theoretische) instumming van 't vouk (de börgers van de bevölking). Dees bestuursvorm is gebaseerdj op 't miensjelik geliekheidsideaal. Es ederein vrie en geliek in rechte en pliechte is gebaore (wie in 't ieëste artikel vanne Universeel Verklaoring vanne Rechte vanne Miens steitj) den haet ouch nemes mieë rech es 'nen angere veur bepaoldje wette vas te stèllen of besloete te numme. 't Implementere van die theorie inne politieke praktiek is döks neet einveljig en kèntj väöl aspekte.
De Limbörge en de Euregio Maas-Rien zint verdeild in drie democratische systeme. Volges de Democracy Index van 2019 zint Duutsjland en Nederlandj "volwaerdege democratieë", wiel Belsj "gebrekege democratie" is. Alledrie valle ondher de Europese Unie: 'n supranationale democratie.
Euver 't algemein weurt in de polletikologie gezag tot 't twie hooftypes in democratische systeme gief: direkde democratie en representatieve democratie. In 'n direkde democratie make häör börgers direk de groete beslissinge en deliberatie in de polletiek. Allewijl gief 't gei veurbeeld vaan 'n puur direkde democratie in de wereld. In 'n representatieve democratie keze de börgers hun vertegeweurdegers oet um te deliberate en de wètte op te stèlle. Dit is 't geval bij parlemintair democratie en prizzedintieel democratie. Liquïde democratie combineert illeminte oet de twie hooftypes. In 't allewijl Europa kump Zweitserland 't meis in de buurt vaan zoe'e systeem, door zien maondelekse rifferenda.
'n Daogeleks versjijnsel in de belseetvörming vaan democratieë is 't euverhierse vaan de mierderheid, al kinne aander (dèks boetegewoen belaangrieke) beslissinge ouch genomme weure door middel vaan 'n supermierderheid (beveurbeeld: 1/3e vaan de stömme in plaots vaan 1/2e vaan de stömme plus einen extra stöm) en consensus (mèt es buut zoeväöl meugelek lui in te laote stömme es meugelek, 't leefs ederein). Dees aander vörm vaan beslissing-make weure dèks gebruuk um de tyrannie vaan de mierderheid (of de kans dao-op) te limmitere. De supermierderheid en 't consensus-streve weurt daodoor dèks in versjèllende clausules vasgestèld in de constitutie (groondwèt).
In de euver 't algemein begrepe variant vaan de liberaol democratie weurt 't democratisch systeem hendeg verboonde mèt de rechsstaot en de trais politica, die besteit oet de executieve mach, de judicieel mach en legislatieve mach. Hei-in weurt de force vaan de mierderheid oetgeoefend binne de limiete die zien vasgestèld door 't vinsterwèrk vaan de representatieve democratie en de constitutioneel sjraome boe-in, oonder mie, minderhede weure besjermp contra mierderhede es 't geit um individueel rechte die neet te discussie staon, wie expressievrijheid en associatievrijheid. Dèks zien die individueel rechte verboonde mèt de universeel minserechte.
In democratieë steit altied de discussie centraol roontelum de rillatie tösse 't volk en de wètte. In aander wäörd, wee 't lètste woord heet - de börgers, hun vertegeweurdegers, de al bestaonde wètte - is in prinsiep noets 'n oetgemaakde zaak. Ouch 'n constitutie of groondwèt, die euver 't algemein symbool steit veur de oonveraanderlekheid vaan bepaolde reigels binne 'n democratisch maotsjappij, steit ope veur veraandering (meistes door middel vaan herhaoldeleke supermierderhede in versjèllende oonaofhaankeleke institute binne 'ne rechsstaot).
Daoneve gief 't väöl aander vörm vaan democratieë, wie democratisch socialisme en democratisch anarchisme.
't Socialisme is 'ne verzaomelnaom veur de diverse politieke ideologieë die oet de lier vaan Karl Marx zien voortgekoume. Gemeinde ideologieë hove neet per se zelf marxistisch te zien; evegood zien neet alle marxistische ideeë otomatisch socialistisch. Algemein punte vaan euvereinkoms zien de wuns um middele te herverdeile (relatief kanserm groppe riekdom in han geve, die vaan de hoeger klasse aofkumsteg is) en 'n zoe klasseloes meugeleke sameleving te make; heiveur moot 't kapitalisme weure aofgesjaf of entans sterk weure ingeperk. In de mieste gevalle optere socialiste ouch veur 'n relatief groete euverheid die dees veranderinge moot regulere; sommege höbbe zelfs 'n economisch staotsmonopolie veur ouge. Socialistische struiminge valle in drei hoofgroppe oeterein: de sociaol-democratie, wat 't socialische euver democratische weeg wèlt bereike, 't communisme, wat 'n revolutie wèlt en daonao 'ne zier sterke wèlt opriechte, en 't anarchisme, wat nao de revolutie geine staot mie wèlt. De lèste struiming is noets hiel groet gewees. 't Communisme is vaan enorm historisch belaank, meh is begin einentwintegsten iew oet de gratie. Sociaol-democratische partije vint me evels wel prominent in väöl len. In Nederland valle de PvdA, GroenLinks en de SP oonder deze neumer, in 't Belsj de sp.a en Groen, zoewie hun Franstaolege tegehengers PS en Ecolo. Op 't Belsj gief 't ouch nog 'n echte marxistische partij, de PVDA.
Geldj is 't ènsig objèk det in e bepaoldj landj of binnen 'ne gegaove sociaal-economische kónteks algemein wuuertj aanvaardj es betaling veur geujer en deensten enne trögkbetaling van sjölje. Es wichtigste functies van geldj óngersjèdj me: ruulmiddel, raekeneinheid, oppotmiddel en incidenteel ouch es einheid veur oetgestaldje betalinge.
Es economisch ruulmiddel óngersjèdj geldj zich van anger ruulmiddele doordet 't de waerdeens, die ane ruulpartner versjöljig is, neet drek vólduitj, mer op gróndj van 'n algemein en wèttelike erkènning gebroek kan waere veur wiejer ruultransacties. George Dalton maakdje daobie óngersjied tösse general purpose money en limited purpose money. 't Ieëste is modern geldj det es middel kane dene bie koup en verkuip, gebroek kan waere veur verplichtinge te vóldoon wie belasting, sjölje en boetes en es standerd veure waerd van geujer en deensten in oet te drökke. Limited purpose money vervöltj slechs ein of twieë van die functies.
Geldj is óntstangen es commoditygeld, meh bao alle geldjsysteme van noe zeen gebaseerdj op fiduciair geldj, det gein intrinsieke gebroekswaerd es fysiek good haet. 't Óntlieëntj zien waerd loeter aan 't feit det 'n euverheid dit geldj es e wèttig betaalmiddel aanguuef; det wil zègke det dit geldj mót waere geaccepteerdj es 'n vorm van betaling binne de grenze van 't landj, veur "al sjölje, zowaal publiek es eige".
De geldjwieväölheid van e landj besteitj oet chartaal geldj (bankbreefkes en muntje) en drek opvraogbaar depositoraekeningen of bankgeldj (de balans in betaal- en spaarraekeninge). Dees drek opvraogbaar depositoraekeninge zeen bao ummer väöl grótter es de wieväölheid aan chartaal geldj. Bankgeldj is neet tasbaar en besteitj allein inne vorm van versjillige bankrekaore. Tróds 't feit det bankgeldj neet tasbaar of matterjeel is veurtj 't nag ummer de gróndjfuncties van geldj oet (aangezeen bankgeldj algemein es 'n vorm van betaling wuuertj aanvaardj).
Abortus sjleit op 'n óntiejige gebaorte of 'n miskraom. In 't Nederlandjs sjteit 't döks synoniem mit abortus provocatus: de medische term veur 't veurtiejig aafbraeke van 'n zjwangersjap door medisch ingriepe.
Abortus es medische ingreep is op ethische grunj ómsjtreje. In Nederlandj is abortus in principe meugelik toet de einentwintjigste waek van de zjwangersjap es aan 'n aantal regels is vóldaon. Eine van die regels is 't feit det de oetveuring van de zjwangersjapsóngerbraekeing mót zeen veuraafgegange door 'ne bedinktied van e paar daag en det de zjwangersjapsóngerbraeking mót waere oetgeveurd door 'ne medicus.
In sómmige lenjer weurt abortus es e "veurbehoodsmiddel achteraaf" gebroek, wie de morningafterpil.
Zelfs in lenjer wo abortus wèttelik is toegesjtange vinje nag abortusse plaats ónger riskantje ómsjtenjigheje, wie mit zeip, breinäölj of vergif.
't Nuigrieks (νέα ελληνική, néa elliniká of νεοελληνική, neoellinikí) is de taol vaan 't modern Griekeland en 'n veurzètting vaan de Koinè en 't Middelgrieks (zuug Aajdgrieks). Miestal liet me de historie vaan 't Nuigrieks nao de val vaan 't Byzantijns Riek beginne. 't Grieks weurt allewijl door zoe'n 12 miljoen lui gesproke; boete Griekeland zien dat ouch nog de bewoeners vaan (Grieks) Cyprus en inkel gemeinsjappe in Turkije en Italië en väöl arbeidsimmigrante in Wes-Europa. Tot veur kort bestoonte twie variante in 'n diglossie nevenein: Katharevousa (καθαρεύουσα, "zuver taol", Aajdgrieks op z'n Nuigrieks oetgesproke) en Dimotiki (δημοτική "volkstaol"); allewijl is de Dimotiki ouch de basis vaan de sjrieftaol, umtot 't versjèl tösse 't Klassiek Grieks en de volkstaol toch te groet waor. Zoe had de Katharevousa twie naomvalle die de Dimitoki gaaroet neet kint.
't Grieks weurt ummer in 't Grieks sjrif gesjreve.
't Tsakonisch en 't Griko (in Italië) kinne es zöstertaole vaan 't Nuigrieks weure gezeen, allewel tot ze ouch wel es dialekte gelle. Zuug ouch Helleense taole.
Grammatica, grammaire of grammair (vaan 't Griekse γράμματον, "letter") is 't theoretisch oonderdeil vaan de taolkunde wat alles wat rechstreeks op de systematiek vaan 'n taol betrekking heet besjrief en besjtudeert. 
'n Sjriftelek wirk wat dees systematiek vaan 'n taal besjrief weurt ouch waal 'n grammatica geneump. Behauve bie de sjtudie van "natuurlike taole" weure de terme grammair, syntaxis en semantiek ouch gebroek veur formeel taole en computertaole. Om de grammatica vaan 'n taol (natuurleke taol of computertaol) formeel te besjrieve zien metataole oontwikkeld.
De grammatica vèlt globaal in twie deile oetrein: de morfologie en de syntaxis. De morfologie heet betrekking op de vörmlièr vaan afzonderleke wäörd en op morfeme. De fonologie is eigelek 'n combinatie vaan de fonetiek en de grammatica, mer weurt meistal es 'n op zichzelf staonde discipline binne de taolkunde gezeen. De syntaxis heet alleriers betrekking op de opdeiling (ontleding) vaan zinne in zinsdeile, sjuus wie 't oonderwerp, direk en indirek objek en de bepaoling. 
De ontleding vaan zinne weurt wijer oonderverdeild in taolkundige en redekundige ontleding. In de taolkundige ontleding weurt veural gekeke nao de woordsoort boe-tot individueel wäörd behure (sjuus wie verb of substantief). In de redekundige ontleding kiek me nao de funktie vaan ganse zinsdeile binne de zin.  
Dit artikel is gesjreve (of begós) in 't Nuts. Laes hie wie v'r mit de versjillende saorte Limburgs ómgaon.
't Woerd literatuur haat versjillende beteikenisse. De breidste is dat literatuur de collectie van alle tekste is, gesjraeëve en móndeling. Literatuur wuued aoch waal in ein sjmaal beteikenis gebroek, woeëbie zie taeëgeneuver lectuur wuued gesjtèld. In dae zin zou literatuur de hoeëger, elitair vorm en lectuur de lieëger, populair vorm va gesjraeve fictie zieë. Literatuur wuued aoch es 'n vörm va kuns besjouwd.
't Gieëf in de literatuur völ versjillende genres, mae 't gieëf drie houfgenres die övver 't algemein mondiaal waere erkènd.
Soms ligk literatuur d'r midde in. Zoeë is d'r bekinde romancyclus  't Bureau van d'r Nederlandstalige sjrieëver J.J. Voskuil gesjraeëve in d'r sjtijl van de dramatiek, dewijl 't neet gemeind is um 't oet te sjpraeëke, mae gewoeën te laeëze: hiedoer is 't theoretisch gezeen epiek, mae luus 't zich in praktiek dramatisch. Kingerbeuk zint diks qua opboe verhaolend, daomit proza, terwiel d'r sjriefsjtijl ieërder geveulig es verhaolend is en daoëmit jaoë aoch poëzie. Veural van origine Franstalige en Duutsjtalige oet de naoë-oorlogse twintegste ieëw zint diks misjmasj van aard.
De weitesjappelike sjtudie van literatuur wuued letterkunde of literatuurweitesjappe genumd. Literatuurgesjiedenis vörmp e wichtig óngerdeil van dit vakgebeed. Meistal kint me aoch óngersjeid make tösje versjillende literair tradisies. Veurbeilde van tale mit 'n rieke literair tradisie zint Ingelsj, Duutsj, Frans, Russisch, Arabisch en Sjinees. De Nederlandse literair tradisie haat zinne oersjpróng in Vlaandere en in 't gebeed tösje Mesjtreech, Aoke en Luuk. Aoch 't Limburgs haat dus 'n ouw literair tradisie. Bekinde wirke zint de Wachtendonckse psalme en de legende van Sint Servaas.
De planeet Mars (symbool: ) is de veerde planeet vaan 't Zonnestèlsel, getèld vaanaof de Zon. Zie is genump nao de Roemeinse oorlogsgod. De planeet heet 'n roej kleur en weurt daorum vrij algemein de "Roej Planeet" geneump. Allewel tot de planeet kleinder en kawwer is es de Eerd, en de geringen atmosferischen drök vloeibaar water neet meugelek maak, weurt de planeet dèks gezeen es deginnege die binne 't Zonnestèlsel in väöl opziechte 't meiste op de Eerd liekent. Allein daorum is ze al subjek vaan väöl wetensjappelek oonderzeuk gewees.
Mars is, sinds de herumlijning vaan 't begrip 'planeet' in 2006, nao Mercurius de kleinste planeet. Ziene straol is aon d'n eveneer 3.396,2 ± 0.1 km en 3.376,2 ± 0.1 km aon de pole; dat is e bitteke mie es de helf vaan de Eerd. Naovenant is Mars zien oppervlak daan ouch mer good e kwart en d'n inhaajd mer oongeveer e zevede vaan die vaan de Eerd. De massa, 6,4185 × 1023 kg, bedräög 10,7% vaan de Eerdmassa, minder dus es 't aondeil in d'n inhaajd; Mars is dus minder diech es de Eerd. De zwoertekrach aon 't oppervlak bedräög aon d'n eveneer 0,376 g (Eerd = 1); 'ne mins mèt 'ne massa vaan 80 kg heet op Mars dus e gewiech vaan oongeveer 30 kg.
'nen Daag op Mars doort e bitteke langer es op Eerd, naomelek 1,025957 daog, ofwel 24 oor, 37 menute en 23 seconde. (Dit is de siderischen umlouptied.) Mars drejt, wie de Eerd en de mieste aander planete, vaan wes nao oos (ouch op Mars kump de zon dus in 't ooste op). De planetair as is 25,19° gedrejd. Dit is vergliekbaar mèt de Eerd (23,44°); Mars heet dus polair, gemaotegde en tropische zones die vertrojd euverkoume veur eerdbewoeners.
Areologie is e relatief nui woord, gevörmp nao anologie vaan geologie (vaan Aajdgrieks  Ἂρης 'Mars'), um de geologie vaan de planeet Mars te besjrieve.
't Oppervlak vaan Mars is gooddeils bedek mèt basalt, oongewoen riek in silicium. Dit basalt is doorspek mèt ros (iezertrioxide, Fe2O3), vaandao de roej kleur vaan de planeet. Zjus wie de Eerd heet ouch Mars 'ne mantel vaan magma. De kern besteit oet iezer.
Mars heet gei neumesweerd magneetveld, meh observaties wieze drop tot 'r dat oets - gans in 't begin vaan zien historie - wel gehad heet. In deen tied kin plaottektoniek höbbe plaotsgevoonte. Dit is al hiel laank niet mier 't geval. Völkanisme heet evels zier recint (in geologische terme, dat wèlt zègke tot e paar mieljoen jaor geleie) nog plaotsgehad en 't is neet woersjijnelek tot dit gans verleien tied is. Door 't oontbreke vaan plaattektoniek verdwijne de hotspots die de Martiaanse völkaone meugelek make neet; daorum kóste dees völkaone hoonderde mieljoene jaore aongreuje. Alle Martiaanse völkaone zien sjèldvölkaone, die dus 'n aofgeplat, neet-bergechteg uterlek höbbe. De groetste völkaon is Mons Olympus mèt 'n hoegde vaan 21 kilometer bove Martiaans nulniveau en hoonderde kilometers doorsnee. Zeker tege d'n umvaank vaan de klein planeet Mars is 'r enorm. De jóng, groete völkaone ligke op 't Tharsis-plateau. Sinds 2013 is bekind tot ouch 't noordelek hoegland völkanisch actief moot zien gewees; satellietbeelder tuine zelfs de kraters vaan aw supervölkaone.[1]
Ouch Marsjjokke zien meugelek. Umtot de planeet gein tektonische plate kint, haange ouch die same mèt völkanische hotspots en kinne ze neet zoe hefteg weure wie op Eerd. Op 4 mei 2022 maot d'n Amerikaonse Marslander InSight 'ne sjok mèt 'n krach vaan 4,7 op de Memint-Magnitudesjaol. Dit is de zwoerste sjok oets gemete op 'n aander planeet, en ouch zoeget 't theoretisch maximum vaan wat 't op Mars aon sjokke kin geve.[2] Ouch d'n doer vaan dee sjok waor bezunder: 'r heel neet minder es tien oor aon.[3]
Geologe hantere 'n globaol areologische tiedstaofel vaan drei eone:
Mars heet 'nen iele meh substantielen atmosfeer vaan gemiddeld 600 Pa, variërend vaan mer 30 Pa op d'n top vaan de Mons Olympus tot 1155 Pa in Hellas Planitia. D'n drök is dus ein percint of minder vaan d'n Eerdse atmosfeer. Dit maak d'n atmosfeer in eder geval dudelek ziechbaar, zoetot op groete deile vaan Mars spraoke kin zien vaan 'n oetspansel. De veurnaomste gaas is kooldioxied (CO2), wat 95,72% vaan de samestèlling oetmaak. Wijer belaankrieke gaze zien stikstof (2,7%) en argon (1,6%); oongeboonde zuurstof (O2) maak 0,2% oet. Klein kwantiteite vint me vaan koolmonoxied (CO; 700 ppm), waterdamp (H2O; 300 ppm), stikstofmonoxied (NO; 100 ppm) en neon (Ne; 2,5ppm), en spuurkes gief 't vaan krypton (Kr; 300 ppb), formaldehyde (CH2O; 130 ppb), xenon (Xe; 80 ppb), ozon (O3; 30ppb) en methaan (CH4; 10 ppb). De aonwezegheid vaan methaan heet wetensjappers veur e raodsel gestèld: wie wieneg 't ouch is, op Mars, boe gein ozonlaog de UV-straoling tegehèlt, zou methaan neet in d'n atmosfeer mote kinne bestoon umtot die UV-straoling 't aofbrik. Me geit devaan oet tot dat methaan gevörmp weurt in de bojem door e perces wat me serpentinisatie neump, meh ouch 'n biologische oerzaak weurt serjeus euverwoge.[4] Neve al dees gaze zit d'n atmosfeer bovedeen vol mèt stubdeilkes, zoetot 'r zalmkleureg tot geelbroen oetzuut. Zoonder de stub zouw ouch op Mars de loch blauw zien. Dit is feitelek al zoe bij sjiemer (zuug pleetsje).
Door de gering diechheid kin op Mars normaliter vleujbaar water neet bestoon: es 't neet bevruis zal 't direk verdampe. Wolke heet de planeet wel: die bestoon oet ieskristalle (en neet, um de zjus geneumde reie, oet waterdröpkes). Cirruswolke zien de gewoenste. Zjus wie de Eerd heet ouch Mars sezoene, die good mèt de Eerdse zien te verglieke doortot Mars 'n mèt de Eerd vergliekbaar gedrejde as heet (zuug heibove). Evels, umtot de baon vaan Mars väöl excentrieker is es die vaan de Eerd, weure die sezoene wel beïnvleujd. Op 't perihelium is 't zoemer op 't zuidelek en winter op 't noordelek haafroond, op 't afelium is 't zjus winter op 't zuidelek haafroond en zoemer op 't noordelek. Dit maak de sezoene op 't zuidelek haafroond extremer: de winter is kawwer, de zoemer wermer. Natuurlek dore de sezoene ouch twie kier zoe laank wie op Eerd, aongezeen ouch e Martiaans jaor twie kier zoe laank is. Temperature op Mars loupe vaan oongeveer -140°C in de poolwinter tot 20°C in de trope. Dees groete temperatuurversjèlle koume door d'n ielen atmosfeer, dee neet zoe good wermte vas kin hawwe, tege kin hawwe en spreie. De ieskappe, die allebei de pole permanint besloon, bestoon veural oet wateries; in de Martiaanse winter sleit ouch kooldioxied oet d'n atmosfeer es "droeg ies" op de pole neer. Es 't veurjaor weurt en 't kooldioxide-ies sublimeert weer, daan zörg dat veur hel winde (vaan oongeveer 400 km/h) die stubstörm tot euver de ganse planeet teweegbringe.
Versjèllende bevindinge wieze drop tot op Mars oets water gestruimp heet. Zoe weure de versjèllende valles geach e stroumdaal te zien en heet me microscopische rotsvörm gezeen die wieze op erosie door vleujstoffe. Noe is de vraog wie d'n atmosfeer oets zwoer genoog kin zien gewees um rege te doen valle. Welzeker is d'n atmosfeer geërodeerd: aongezeen Mars, in tegestèlling tot de Eerd, gei magneetveld heet, bleus de zonnewind atome vaan de boeteste laog (d'n ionosfeer) wie 'ne komeetstart de ruimte in. Dit geit evels zoe laankzaam - bij Mars is de zonnewind laank al zoe sterk neet mie - tot Mars op die meneer mer e daarde vaan zienen atmosfeer kwiet kin zien geraak, en de atmosfeer dus noets zwoer genóg veur rege kin zien gewees, es 'r allein mer zoe is aofgebroke. 'n Alternatief verklaoring is tot Mars periodiek korter bij de Zon steit. Op Mars is väöl water; boete de poolkappe ligk ouch tot in de gemaotegde regio's permafros, en oonder 't oppervlak zit mesjiens zelfs 'n dikke lieg vleujbaar water. Op 't memint tot Mars opwermp zouw dit d'n atmosfeer zoe kinne verzwoere tot rege kin valle. Euveregens zien neet alle oonderzeukers euvertuig tot de 'struimdale' op Mars 't gevolg vaan 'ne vleujstof zien; Nederlands oonderzeuk oet 2011 tuinde aon tot oonder de zwuurtekrach vaan Mars wind allein daoveur genóg is.[5] Aandere dinke daan weer tot 't um lavastruim moot goon, en neet um waterluip.[6] Nog aandere meine tot blök vaste kooldioxied (droeg ies) heiveur verantwäördelek zien, umtot waterstruim in delta-echtege wejjers zouwe oetloupe.[7] Volgens Amerikaans oonderzeuk oet 2015 heet woersjijnelek noets permanent water euver 't Marsoppervlak gestruimp, umtot 't mieljarde jaore geleie nog kawwer waor in plaots vaan wezelek wermer. Es de geneumde struimdaler vaan water koume, moot dat water gesmolte zien door opkoumende lava.[8] In september vaan datzelfde jaor kundegde de NASA evels aon tot ze mèt spectroscopisch oonderzeuk had oontdèk tot vleujbaar water soms in water struimp. Dit weurt woersjijnelek meugelek gemaak door perchloraote: die binde water aon ziech, losse dao vervolgens in op en vörme e mingsel wat neet zoe gemekelek verdaamp wie zuver water.[9]
De aonwezigheid vaan water, en algemein vaan koolstof, waterstof, stikstof en zuurstof, heet al mie es 'n iew de vraog opgeworpe of leve op Mars meugelek en zoe jao presint is. De Vikinglanders, die dit oonderzoch höbbe (zuug oonder), haolde intersante rizzeltaote meh zeker gein euvertugend bewies veur leve. 'ne Meteoriet, genaomp Allan Hills 84001, dee in 1996 op Antarctica woort gevoonte, weurt geach vaan Mars te koume en in d'n oertied vaan 't Zonnestèlsel (4 mieljaar jaor geleie) los te zien gesloge. Op deze meteoriet voont me structuurkes die fossiele zouwe kinne zien vaan bacterie-echtege micro-organismes. 't Is evels neet zeker of 't gein mineraole zien; ouch kin absoluut neet weure gezag of 't daan gein Eerdse bacterië zien gewees. En zelfs zouwe 't Martiaanse bacterië zien, daan is de kans nog groet tot dit leve op Mars intösse door natuurgeweld is verdwene.
Wie in de negentiende iew beter telescope versjèllende details op 't oppervlak vaan Mars lete zien, begós me die details, in naovolging vaan de maon, in kaart te bringe. De twie ieste "areografe", Johann Heinrich Mädler en Wilhelm Beer, dege dat neve hun bekinder werk in de maonkaarte. Zij gaove de versjèllende kinmerke vaan 't Marsoppervlak evels gein naome meh lètters. Zoe woort hun beginpunt, de Sinus Meridiani, aongegeve mèt de lètter A.
Later astronome kaome dao-op trök en gónge de versjèllende kinmerke vaan 't Marsoppervlak, wie de regiones vaan de maon, wetensjappelek-Latiense naome te geve. Zoe oontstoonte terrae ('continente'), maria ('zieë'), sinus ('bejje'), lacus ('mere') en canales ('kenale'). De lèste categorie, de zoegeneumde Marskenale, woort later aofgesjaf umtot ze neet bleke te bestoon (zuug oonder). Aanders es op de maon meinde me evels gein berg (montes) te zien. De belaankriekste naomgevers waore d'n Ingelsmaan Richard Proctor en d'n Italiaon Giovanni Schiaparelli. Dee lèste zien naome zouwe in algemein gebruuk koume.
Wie me nao d'n Twiede Wereldoorlog Mars mèt ruimtesondes begós te oonderzeuke, raakde väöl mie bekind euver de natuur vaan de versjèllende dinger op 't Marsoppervlak, en raakde ouch väöl nui details bekind. Dit brach astronome detouw sommege naome te verandere. De naom mare verdween vaan de kaart vaan Mars, aongezeen de versjèllende maria neet allemaol dezelfde natuur bleke te höbbe. Nix Olympica beveurbeeld, teväöre gezeen es niks mie es 'n liechgekleurde regio, bleek 'ne berg en woort daorum herduip in Olympus Mons. Allewijl höbbe de mieste Martiaanse völkaone dan ouch Mons in de naom. Hoegvlakdes heite terra (es in Terra Cimmeria), liegvlakdes planitia (beveurbeeld Amazonis Planitia), klove vallis (wie Valles Marineris, jeh miervoud!). Kraters höbbe versjèllende naome. De aldergroetste heite nog altied planitia (beveurbeeld Hellas Planitia), relatief groete (mèt 'ne diameter vaan mie es 60 kilometer) höbbe naome vaan wetensjappers of sciencefictionsjrievers (Kepler, Asimov), kleinekes kriege de naom vaan 'n stad of e dörp op Eerd (Amsterdam, Philadelphia, Weert[!]).
Versjèllende rifferentiepunte móste wèllekäöreg vasgestèld weure. Um te beginne de nulmeridiaan. Dit punt woort door Mädler en Bär vasgelag op de Sinus Meridiani (zuug bove) en nao de Mariner-9-missie (zuug oonder) verfiend tot 't middepunt vaan 't kreterke Airy-0. 't Aander punt is 't nul-hoegdeniveau. Umtot op Mars gei water is, gief 't ouch gei zieniveau. 't Nulniveau mós daorum kunsmaoteg bepaold weure, en wel zoe tot 't hoegland vaan 't zuidelek haafroond bove nulniveau ligk en 't liegland vaan 't noorde troonder. Me heet dit punt gelag op 't niveau boe d'n atmosferischen drök 610,5 Pa bedreug. Op 't keertsje heineve ligke de blauw en greun gebeie oonder nulniveau, al de res debove. 't Liegste punt ligk in Hellas Planitia op good veer kilometer oonder de nullijn, 't hoegste punt op de top vaan Olympus Mons op mie es 26 kilometer. De hoegdeversjèlle op Mars bedraoge dus mie es 30 kilometer; dat is absoluut oonderhaaf kier zoeväöl es op Eerd, en relatief (gemete nao de kleineren umvaank) drei kier zoeväöl.
De baon vaan Mars heet e perihelium vaan 206.669.000 km (1,381497 AE), 'n afelium vaan 249.209.300 km (1,665861 AE) en 'n elliptische haafas vaan 227.939.100 km (1,523679 AE; Eerd≈1); Mars steit dus gemiddeld good oonderhaaf kier zoe wied vaan de Zon es de Eerd. De baon heet 'n eccentriciteit vaan 0,093315; dat is väöl mie es de baon vaan de Eerd (0,016710219). Daodoor zien de sezoene op de planeet ouch wezelek anders op noordelek en zuidelek haafroond (herlees wat heibove dao-euver gezag woort). Vaan de echte planete heet allein Mercurius 'n elliptischer baon. Dit liet ziech verklaore oet de sterken invlood die aander planete (Eerd, Jupiter) op de klein planeet Mars höbbe. Zjus wie aander planete heet Mars 'nen eccentriciteitscyclus, boe-in de extreme vaan de baon periodiek groeter en kleinder weure. Op dit memint zit Mars in e trajek vaan greujende eccentriciteit. De baonhèlling vaan Mars is 5,65° tege de zonne-eveneer (tegeneuver 7,155° veur de Eerd; de baon vaan Mars is dus, dinkbeeldeg vaan opzij gezien, "platter") en 1,67° tege 't invariabel vlak (vergliekbaar mèt de Eerd: 1,57°). De hèlling vaan Mars tege 't eclipticavlak (d.w.z. vaanaof de Eerd, tege 't trajek vaan de Zon aon d'n hiemel) is 1,850°.
Es gevolg vaan de daarde wèt vaan Kepler ('t kwedraot vaan 'n planeet häören umlouptied is evereieg aon de daarde mach vaan dezelfde planeet häören aofstand vaan de zon; planete drejje dus laankzamer um de zon naovenant ze wijer devaan aofstoon) doort e jaor op Mars mie es oonderhaaf keer 'n eerds jaor; um perceis te zien 1,8809 Eerds jaor ofwel 1 jaor, 320 daog en 18,2 oor.
D'n aofstand vaan Mars tot de Eerd kin sterk versjèlle. Idealiter bereik de Eerd häör afelium (op 4 juli) roond 't memint tot Mars aon dezelfde kant vaan de zon is; ind augustus is miestal de besten tied vaan 't jaor veur dees conjunctie. Dit is natuurlek neet eder Eerds of Martiaans jaor 't geval. Op 27 augustus 2003 stoonte de planete op 'nen historisch korten aofstand vaan 55.758.006 km (0,372719 AE); dit waor in haos 60.000 jaor neet veurgekoume. 'n Ing benaodering daovaan voont plaots in 1924 (0,37285 AE) en zal pas weer plaotsvinde in 2208 (0,37279 AE).
Mars heet twie klein maone, geneump Phobos ('angs') en Deimos ('sjrik'), nao de peerd veur d'n oorlogskaar vaan Ares. Dees bei maone zien in augustus 1877 oontdek door d'n Amerikaan Asaph Hall. De bei maone lieke in niks op eus Maon; 't lieke ieder ingevaange planetoïde. Dit weurt neet allein door hunnen umvaank en oonregelmaotege vörm, meh ouch door de vreem baone (veural vaan Phobos) aonnummelek gemaak.
Phobos is de "groetste" vaan de twie maone. De gemiddelde straol is 11,1 km. Phobos is liechter es tot me door zienen umvaank zouw verwachte; 'r kin daan ouch neet gans oet rots bestoon en maag gedeiltelek vaan wateries zien. Opvallendste kinmerk is d'n enorme krater Stickney; d'n inslaag vaan 't projectiel dat häöm veroerzaakde moot de maon bekans kepot gemaak höbbe. Phobos zien baon ligk extreem kort bij Mars: de elliptische haafas bedräög 9377,2 kilometer. Daodoor drejt Phobos in 7 oor en 39,2 menute um de planeet heer. Umtot 'ne Phobos-"maond" väöl korter doort es 'ne Mars-daag, haolt de maon de rotatie vaan de planeet e paar kier per daag in. Ze kump daan ouch op in 't weste en geit oonder in 't ooste. Dit geit zoe snel tot me vaanaof Mars Phobos aon d'n hiemel zuut bewege (wie me op Eerd ruimtestatie ISS wie 'n bewegende staar zuut "euvervlege"). Phobos is (bij "volle Phobos") aon d'n hiemel vaan Mars 'n klein sjief: kleinder es de volle maon bij us, meh väöl groeter es Venus vaanaof de Eerd. Heer kin neet euveral op Mars gezeen weure: in 't bezunder in de poolregiones neet, umtot 'r dao constant achter d'n horizon zit (door de klein aofstand tot Mars). Ouch zuut heer vaanoet de trope groeter oet es vaanoet de gemaotegde regiones: Roond d'n eveneer vaan Mars zit me belaankriek korter bij de maon es örges aanders. (Eus maon steit zoe wied eweg tot me op Eerd dat versjèl kin verwaarloze). Door getijkrachte vaan de planeet Mars weurt Phobos ummer nao häör touwgetrokke; binne de 50 mieljoen jaor zal 'r of te pletter sloon of oetereingebroke weure in 'ne planetaire rink.
Deimos is mèt 'ne gemiddelde straol vaan 6,2 km nog gans get kleinder. De samestèlling is aanders es die vaan Phobos, minder oongewoen. Kraters zien väölal opgevöld mèt regoliet, zoetot Deimos es stök gladder oetzuut es Phobos. Deimos steit get wijer aof vaan Mars: de elliptische haafas is hei 23.460 kilometer (dat is evels nog altied zevetien kier minder es die vaan de Maon). D'n umlouptied is 30 oor en 18 menute, neet zoeväöl mie es 'nen Marsdaag. Deimos ligk zjus boete de synchroon baon, de baon boe-op 'n maon eve snel drejt es häör planeet. Es 'r dao-op laog, zouw Deimos altied op dezelfde plaots aon d'n hiemel stoon en zouw op e gans haafroond de maon noets te zien zien. Noe kump 'r, wie verwach, in 't ooste op, meh beweeg 'r meh hiel laankzaam aon de Marshiemel: dao verlöp 2,7 daag tösse Deimos-opgaank en Deimos-oondergaank (in tegestèlling tot op Eerd de Maon, die zoe laankzaam om de Eerd drejt tot ze ederen daag opkump en oondergeit). Aon d'n hiemel vaan Mars zuut Deimos oet wie 'n helder staar; sikkelfases kinne neet zoonder telescoop gezeen weure. Op zie helderste zuut Deimos oet wie Venus vaanaof de Eerd, in ieste en lèste kerteer ieder wie de staar Wega. Wie Phobos is ouch Deimos door zien klein aofstand tot de planeet neet euveral op Mars te zeen, meh dit is pas vaanaof väöl hoeger breitegraode 't geval.
Mars lègk 't aon de nachteleken hiemel in helderheid inkel aof tege de Maon, Venus en dèks Jupiter, is dèks helderder es alle stare en väöl beter ziechbaar es Mercurius en Saturnus. De sjienbaar magnitude (helderheid aon d'n Eerdhiemel) ligk tösse -2,9 en +1,8; dit groete versjèl hingk same mèt de groete versjèlle in aofstand tot de Eerd. Mars is daan ouch vrij gemekelek veur amateur-astronome te volge en heet 't veurdeil bove Venus tot 'r bekans altied aon d'n hiemel steit. De kleur is ouch mèt 't naaks oug deepgeel tot roed.
De planeet waor daan ouch bekind bij alle volker die aon astronomie dege. Häör bijnaome betrokke ziech ummer op häör roej kleur, die mie es eine kier aonleiing waor veur connecties mèt oorlog (Chinees 火星 'vuurstaar', Egyptisch Ḥr Dšr 'Horus de Roeje', Sanskriet Mangala Angaraka [nao d'n Hindoestaansen oorlogsgod], Hebreeuws מאדים Ma'adim 'de blozende', Grieks Ἄρεως ἀστἡρ 'staar vaan Ares', wat in 't Latien Martis sidus of kort-eweg Mars woort). Mars woort in 't Ptolemaeïsch geocentrisch stèlsel vaan deen tied gezeen es de ierste planeet die boete de sfeer vaan de zon drejde.
In 't humanisme kaom de interesse veur astronomie (en astrologie) weer sterk op. Zoe deeg Michael Mästlin in 1590 in Heidelberg 'n unieke observatie vaan 'n Marsverduustering door Venus. Anomalieë in de baon vaan Mars en aander boeteplanete (beveurbeeld de kröl in de baon; zuug de animatie heineve) waore 't oonder mie die Copernicus en Galilei tot hun theorie vaan 't heliocentrisch stèlsel brachte. Galilei zaog Mars bovedeen in 1609 door zienen telescoop, meh kós mèt dit primitief instrumint bij dees planeet neet väöl oontdèkke. In de loup vaan de zeventiende iew verbeterde de observaties; in 1659 lökden 't Christiaan Huygens um e paar details op 't oppervlak (boe-oonder de Syrtis Major, wat väöl later 'n völkaon bleek) in kaart te bringe en de rotatietied vaan de planeet vas te stèlle op oongeveer 24 oor. In 1672 zaog heer bovedeen es ierste ein vaan de poolkappe.
Groete veuroetgaank in de observatie vaan Mars woort gebook in de negentiende iew, wie telescope groeter en sjerper woorte. Dit stèlde astronome in staot echte kaarte vaan de planeet te make (zuug bove). In de twiede helf vaan de iew begóste astronome op 't Marsoppervlak rechte lijne te zien, die duuster oppervlakdedetails mètein verboonde. D'n Italiaan Giovanni Schiaparelli brach ze in 1877 in kaart en neumde ze canali. Väöl lui, ouch astronome, meinde algaw tot 't um echte kenale góng, die de Marsbewoeners hadde gegraove um 't water op hun ummer druger weurende planeet te kinne behawwe. Krachteg aonhenger vaan dees theorie waor d'n Amerikaan Percival Lowell. Al in de ierste jaore vaan de twintegste iew evels begós die theorie oet de gratie te rake. Sommege astronome zaoge ze in neet, en Eugène Antoniadi merkde in 1909 tot ze verdwene door 'nen hypermoderne, groete telescoop. De kenale bleke daan ouch geziechsbedrog, wat oontsteit doortot 't minselek oug bij oondudelek beeld de neiging heet twie punte mètein te verbinde. 't Bestoon vaan Marskenale woort definitief oontkrach door de Mariner-4-missie. Mariner 9 tuinde evels aon tot ei kenaal, Agathadaemon, wel bestoont; dit bleek 'ne reuzekloof dee me tot Valles Marineris umduipde.
Mars is 't doel gewees vaan mier oonbemaande rakètte es welke planeet ouch. Mars is bovedeen 't teniel gewees vaan e groet aontal mislökde missies. Zoe zien haos alle (Sovjet)russische, 'n Europees, 'n Japanse en e groet aontal Amerikaanse missies bij de lancering vergoon, oonderweeg zoonder radiocontak geraak of bij de landing te pletter gevalle. In de astronomische wereld is zelfs e bijgeluif oontstande over 'ne "vlook vaan Mars". De gelökde missies stoon feitelek allemaol op 't conto vaan de Amerikane.
De ierste rakèt die bij Mars aonkaom waor Mariner 4 (gelanceerd 1964, bij Mars vaan 1965-7). Dees sonde kaom neet in 'n baon um de planeet meh deeg "flyby's". Dit veur zienen tied hendeg modern apparaot had oetereinloupende instruminte aon boord, meh deeg in d'n ierste plaots fotografeerwerk. De foto's vaan 't Marsoppervlak waore veur väöl lui 'n teleurstèlling: de Marskenale bestoonte neet en de planeet waor zwoer bekraterd en geologisch inactief. Leve leek neet aonwezeg en, mèt 'nen atmosfeer vaan minder es 1% d'n drök op Eerd, aamper meugelek. Mariner 6 en 7 bevestegde dat beeld: hun foto's tuinde veural vlaakdes mèt kraters, boe-op zelfs de bergkettes vaan de Maon oontbraoke. Toch sjikde de NASA 'n nui sonde nao Mars: Mariner 9. Dit waor de ierste rakèt oets in 'n baon um 'n ander planeet. Wie dit tuig in 1971 aonkaom zaog 't de ganse planeet in stöbstörm gehöld. 't Aontreffe vaan weer op Mars nuanceerde 't beeld vaan de "Doej Planeet", zeker wie de störm optrok. De bekraterde vlaakdes bleke beperk tot 't zuidelek haafroond (boe touwvalleg Mariner 6 en 7 allebei waore laanksgevloge); 't noordelek haafroond waor väöl intersanter. Bovedeen bleke enorm völkaone en klove veur te koume.
Dit maakde de NASA enthousias veur nui missies nao Mars. Dit leide tot 't Viking-program, boe-in twie sondes, die eder bestoonte oet 'nen orbiter en 'ne lander. Alleveer de tuige kaome good aon. De orbiters maakde gedetailleerde foto's vaan Mars en zien maone, de landers oonderzochte de bojem mèt versjèllende chemische experiminte. Nao 'n aontal mislökkinge ouch aon Amerikaanse kant, lanceerde me in 1996 twie sondes, de Mars Global Surveyor (orbiter) en de Pathfinder (lander), die voortgónge op de experiminte vaan de Vikings, veur väöl lieger koste. In 2001 lanceerde de NASA 2001 Mars Odyssey, dee nog ummer in wèrking is. Dat lèste gelt ouch veur d'n Europese Mars Express, dee zienen tegehenger op de Marsbojem, Beagle 2, bij de landing verging. De Mars Reconnaissance Orbiter, gelanceerd in 2005, is sinds 2006 de daarde operationeel sonde um de planeet. De recintste NASA-missie waor de Phoenix, dee in 2008 op de planeet landde.
Veur de koumende jaore höbbe versjèllende ruimtevaortorganisaties missies nao Mars op staopel gezat. In 2011 krijg de Phoenix e vervolg mèt 't Mars Science Laboratory. In datzelfde jaor zal de Russisch-Chinese Phobos-Grunt gelanceerd weure um moonsters vaan Phobos nao de Eerd mèt te numme ('n experimint wat ieder mislökde mèt 't Sovjetrussisch Phobos-program oet de jaore tachteg). De ESA kump in 2018 mèt d'n ExoMars, dee in de groond moot goon baore op zeuk nao leve. 't Fins-Russisch MetNet zal d'n atmosfeer goon oonderzeuke.
Bemaande missies nao de planeet zien al tientalle jaore oonderwerp vaan speculatie. Oersprunkelek wouw de NASA, in 't verlèngde vaan 't Apollo-program, roond 1980 'ne mins op Mars zètte. Dit plan en aander planne ketsde ummer aof op geldgebrek; bovedeen kóste väöl experiminte mèt väöl gojekouper oonbemaande missies gedoon weure. Sinds 2004 weurt dao evels weer serieus naogedach, naotot president Bush ziech daoveur had oetgesproke. 't Orion-ruimtevaortuig en de Ares-rakèt zien allewijl (2009) in de tesfase; doel is um roond 2020 lui op Mars te zètte. In de wijer touwkóms dink me traon op wetensjappeleke kolonies op Mars te bouwe.
In de astrologie heet Mars zien domicilie in 't starebeeld Ram en soms (allewijl same mèt Pluto) in de Sjorpión. Heer geit in verhoeging in de Steinbok. Traditioneel woort Mars in verband gebrach mèt 't elemint vuur (neet allein in de westerse, meh ouch in de Chinees astrologie), geel gal (en naovenant koleer), mèt d'n dinsdag, mèt de spiere en de geslachsdeile en mèt de mineraole arsenicum, solfer en iezer. In de modern astrologie weure aon häöm veural nog de manneleke eigesjappe wie krach, oorlogszöch, geilheid en passie touwgesjreve.
't Astronomisch en astrologisch symbool vaan Mars (zuug heineve) stèlt e zweerd en e sjèld veur. 't Is, um de astrologische connotaties die de planeet heet, algemein in gebruuk es symbool veur 't mannelek geslach en woort in de alchemie ouch es teike veur iezer gebruuk.
Fictie euver de planeet Mars kaom sterk op geng wie in de wetensjap speculaties euver intelligent leve de run dege. 't Beeld vaan Mars es 'n stervende, verdrugende planeet brach H.G. Wells tot The War of the Worlds (1898). Wie dit book in 1938 tot huurspeul in de vörm vaan nuitsberiechte bewèrk woort, meinde väöl luusterere in paniek tot 't um ech nuits góng. Later woort 't book ouch tot film bewèrk. Ray Bradbury sjreef The Martian Chronicles. In Carl Lewis zien Space Trilogy kump Mars ouch veur. Väöl aander sciencefictionsjrievers sjreve ouch euver Mars. Tosse de Looney Tunes leep ouch 'ne Marvin the Martian; überhaupt waor en is gedeiltelek nog Marsmenneke practisch synoniem mèt boete-eerdse.
Wie in de jaore zesteg bekind woort tot Mars gei hoeger leve kós behojze, verdween de planeet gooddeils oet de sciencefiction. Toch bleef ze ouch, noe veural es objek vaan minseleke kolonisatie, stof veur touwkómsromans. Good veurbeeld is de Mars Trilogy vaan Kim Stanley Robinson. De minseleke kolonies op de planeet vechte dèks veur oonaofhekelekheid vaan de Eerd.
Boete de beuk en de films is de planeet Mars ouch in de muziek opgetrejje, wie in The Planets vaan Gustav Holst. Mars is dao, in lien mèt zien astrologisch profiel, d'n bringer vaan oorlog, en weurt veurzeen vaan helle muziek mèt väöl koper en slaagwerk en sterke, soms bitonaal, dissonante. Dit stök waor 'n inspiratie veur väöl componiste vaan filmmuziek.
Proteïne of eiwitte vörme 'n grote klasse van biologische molecule, die besjtaon oet polymeer kittinge van aminozoere. De aminozoere in dees kittinge zeen verbónje door peptideverbinjinge. Polypeptide besjtaon oet 'n lang kittinge van aminozoere die mitein zeen verbónje. Pas wen polypeptide nag èns ruumdelik waere opgevaje door interacties tösse de atome van de aminozoere, sjprèk me van 'n proteïne.
Organisme perducere eiwitte mit versjillende functies, wie boewsjtoffe, enzyme, aafwaersjtoffe. Veur organisme zeen eiwitte in häör voor essentieel. Eiwitte zitte in hoger concentraties ónger angere in peulvröchte, vleiswaar, geveugelde, eier, vis, zuvel en note.
d'n Dunnen derm of 't intestinum tenue is 'n óngerdeil van 't mienselik sjpiesvertaeringssjtèlsel det tösse de maag en d'n dieken derm ligk. d'n Dunnen derm is 't langste deil van 't sjpiesvertaeringssjtèlsel. De meiste (zoug)dere höbbe ouch 'nen dunnen derm.
d'n Dunnen derm is kónstant in bewaeging óm d'n inhaud op en aaf te perse en zo aete fien te make. Dit gebeurt mit behölp van de lingdje- en krinksjpiere die zich in de wandj van d'n dunnen derm bevinje. Via väöl bloodvater gaon broekbaar voedingssjtoffe 't blood in.
d'n Dunnen derm is zón 5 à 6 maeter lank en haolt de wichtigste voedingssjtoffe oet 't aete.
d'n Dunnen derm vervölt meerder functies:
d'n Dunnen derm besteit oet drie deiler:
De lónge zeen de gepaardje aomhaolingsorgane van gewèrveldje bieëster, mit oetzunjering vanne meiste vissen en sómmige amfibieje.
Inne lónge vindj gaaswusseling plaats tösse lóch en blood veur 't metabolisme. De lónge van zougdere zeen gein hol ruumdjes die gevöldj waere mit lóch, mer höbben 'n spónsechtige structuur zodet 't oppervlak wo gaasoetwusseling meugelik is väöl grótter wuuertj. De lónge van amfibieje zeen waal te vergelieke mit 'n laeg toet, die dus neet hieël efficiënt is. Ze aome denouch door kaelaomhaoling en dore hoed.
Door te aome kan gaaswusseling plaatsvinje; zoerstof diffundeertj den 't blood in en koolstofdioxide d'roet. Zoerstof is nuuedig veure verbranjing van voor, wobie energie vriekump veur e groeat aantaal processe. Ouch wuuertj mitte aomhaoling koolzoer eweggehaoldj det wuuertj geproduceerdj bieje verbranjing van voorstoffe. De concentratie van koolzoer in 't blood wuuertj geregeldj door 't aomcentrum in 't herre.
Antibiotica is e begrip det betrèkking haet op stoffe van organischen oearsprónk die gekrenkdjeverwèkkers (mit naam bacteriejen in 't lief) bestrieje, dit naeve chemotherapeutica, stoffe die dore miens langs synthetische waeg zeen berèdj. E veurbild van die litste categorie zeen middele wie Salvarsan enne groep vanne sulfonmide (óntdèk rónjelóm 1935). Allewiel wuuertj dit óngersjied neet mieë strik gehandjhaag en sprèk me bie alle stoffe die aan luuj kónne waere toegedeendj veur bacterieel infeksjes te bestriejen euver antibiotica. Mitte term chemotherapeutica waeren allewiel specefieker anti-kenkermiddele gemèndj.
't Ieëste antibiotiek penicillien woort in 1928 óntdèk door Alexander Flemming es de wirkzaam stof van 'ne sjummel: Penicillium notatum. Allein in 1941 versjene de ieëste publikaasjes van toepassingen op luuj. Later koom dao 't streptomycien nag bie en alderhenj aan aafgelèdje middele.
De óntdèkking van antibiotica wie penicillien mèndje 'n doorbraak inne bestrieje van gekrenkdje kaenen en me sprook den ouch van e "wónjermiddel", det 'n groeate effectiviteit haw mit gering biewirkinge.
De bieste (ouch wel d(i)ere; wetensjappelek Latien Animalia) zien de lede vaan 't diereriek, eint vaan de rieke boe-in de modern biologie organismes indeilt. Ze vörme de bès gedocumenteerde hoofgróp vaan organismes. 't Aontal bekinde levende biestesoorte ligk wied euver 't mieljoen; mie es de hèlf daovaan zien insekte. Versjèllende soorte, mesjiens mieljoene, wachte nog op besjrieving. Daomèt euvertrèffe de bieste, veur zoewied bekind, alle rieke sterk in diversiteit.
Fossiel bieste kint me vaanaof 't Ediacarium; dinkelek zien ze awwer. De groete diversiteit aon bieste kaom pas vaanaof 't Cambrium tot uting (in de zoegeneumde Cambrische explosie); de mieste stamme zien in dit tiedperk oontstande. Vaanaof 't Siluur begóste de bieste 't land te kolonisere.
Bieste zien eukaryote organisme die zuurstof inaoseme en koledioxied oetaoseme, en hun celle höbbe neve 'ne celkern nog e celmembraan meh gein celwand en gein bladgreunkorrele (in tegestèlling tot plante).
De bieste zien relatief ing verwant aon de käöme zoewie aon inkel aander kleinder rieke wie de amoebes. Soms weure die ouch wel tot de bieste gerekend, meh dat gebäörde veural vreuger, umtot amoebes zelfs wijer vaan de bieste aofstoon es käöme, en me dus evolutionair gezeen daan ouch die tot de bieste zouw mote rekene.
E dier kin ziechzelf bewege of weurt 't door zien umgeving vaan de ein nao de aander plaots bewoge (zij 't sommege allein in bepaolde stadia, zoetot ze e groet deil vaan hun leve toch op plante liekene); zoe kin e dier väöl gemekeleker aon veujing koume es 'n plant of 'n käöm, en aon predatore oontsnappe. Bieste zien naomelek heterotroof: ze hole de koolstof boe ze oet zien opgebouwd neet oet de loch meh door vaan aander bronne te ete (normaal gezeen levende wezes). Dit ete vertere ze miestal in 'n liechaamshaolte. E wijer kinmerk vaan de mieste bieste is tot 't embryo ziech in 'n vreug fase vaan e massief klumpke tot e hool belke vörmp (blastula).
't Diereriek weurt (wel) zoe ingedeild:
RIEK DIERE
Dees indeiling is neet oonumstrejje; väöl details zien bij liegoontwikkelde bieste neet gemekelek te bestudere, ouch al umtot ze koelek fossiele vörme. Recint genetisch oonderzeuk heet mie leech op de zaak geworpe. Zoe blieke versjèllende vaan de bove opgeneumde taxa neet monofyletisch meh parafyletisch.
Gans oonzeker is de positie vaan de Orthonectida en de Rhombozoa, die heibove es ierste twie stamme vaan de Bilateria zien ingedeild. Dees bieste weure same Mesozoa geneump, 'n (neet-cladistische) gróp vaan parasitair wörmechtege bieskes. Dit zien hendeg sumpel bieste, woersjijnelek 'gedegenereerde' Metazoa, meh hun aofstamming is oonbekind. Vreuger woorte ze es evolutionaire tössestap nao de  Metazoa gezeen; die zienswijs is noe evels neet mie actueel.
Boete de bieste valle, nao de opvattinge vaan de modern biologie, de Protozoa, eincellege bies-echtege organismes.
Vèsse (Pisces) zien 'ne gróp vaan de gewervelde diere, en wel de primitiefste en minst oontwikkelde. Traditioneel weure ze es ein klasse gezeen, meh die visie is de lèste decennia vervaag. De vèsse zien in 't Paleozoïcum oet de sjedelloze oontstande, doortot 'ne sjedel um hun herses greujde. Oet de vèsse zien later de amfibieë oontstande. Alle vèsse zien kaajdblojeg.
Dèks weure waterdiere die gein vèsse zien meh wel drop liekene ouch vèsse geneump, beveurbeeld walvèsse.
De oonderverdeiling vaan vèsse weurt betwis. Um te beginne zien vèsse 'n parafylische klasse: de indeiling weurt neet zuver op basis vaan aofstamming. Dit gelt ouch veur de reptiele. Vèsse zien alle gewervelde diere die gein Tetrapoda zien; dat wèlt dös eigelek zègke tot me de tetrapoda es gespecialiseerde vèsse moot zien. Dèks weure ze in twie klasses verdeild:
De Mins (Homo sapiens) is 'nen hiel hoeg oontwikkelden primaot oet de femilie Minsape, mèt gans rechopstoonde gaank, weineg hoedsbehaoring en hendeg groete herses. Mèt dees lèste eigensjap heet heer ziech 'n civilisatie um ziech heer kinne bouwe, en heet heer 'n aontal unieke kwaliteite die häöm in eder geval vaan de meiste bieste oondersjeie: 't vermoge tot taolvörming, 't gebruuk vaan wèrktuige en de idee vaan de ziel. Recent oonderzeuk heet evels aongetuind tot sommege aander hoegoontwikkelde bieste ouch aon al of e paar vaan dees kinmèrke voldoen, wie de chimpansee, d'n toemeleer en 't verke. 't Versjèl is dus neet wezelek, meh wel evident, umtot 't nivo wat de mins in zien besjaoving haolt väöl hoeger ligk. De wetensjap die de mins bestudeert is de antropologie.
Sinds de opstèlling vaan de evolutietheorie is de evolutie vaan de mins oetgebreid oonderzoch. Umtot me in de negentienden iew nog 'n ermeuj aon fossiele had, beholp me ziech toen veural mèt levende bieste. De ings aon de mins verwante biestesoort is de chimpansee (toen nog es ein, neet twie soorte gezeen); daorum meinde me soms tot de mins vaan de chimpansee aofstamde. De Neanderthalmins, oontdèk in 1856, liekende daobij 'ne plausibele tössestap. Zoe oontwikkelde me in dezen tied de idee vaan d'n "oermins".
Veural in d'n twintegsten iew zien väöl mie fossiel minse- en minsapesoorte oontdèk en heet me ziech e completer beeld kinne vörme vaan de minseleke evolutie. Zoe woort al vrij snel dudelek tot de mins neet vaan noe levende ape aofstamp, meh wel 'ne gemeinsjappeleke veurvajer mèt ze heet.
Versjèllende soorte minsape stoon ummer ei stepke wijer vaan de mins eweg: mins, chimpansees, gorilla's, orang-oetan en gibbons vörme same de superfamilie Hominoidea (startloes ape); mins, chimpansees, gorilla's en orang-oetan vörme same de familie Hominidae (eigeleke minsape); mins, chimpansees en gorilla's vörme same de subfamilie Homininae (Afrikaanse minsape); mins en chimpansees vörme same d'n tribus Hominini (klein, intelligente minsape); de moderne mins en "aapminse" veur häöm vörme same de subtribus Hominina; de moderne mins en al zien veurgengers en ing verwante (allemaol mèt wiedgoonde teikene vaan intelligentie) vörme 't geslach Homo (mins).
Es ierste mins zouw me die soort mote, of kinne, neume die wél 'ne veurawwer vaan de mins is meh neet vaan aander bestaonde ape. De lèste gemeinsjappeleke veurawwer vaan mins en chimpansees waor mesjiens Sahelanthropus tchadensis ("Tsjaadse Sahelmins"), dee zeve mieljoen jaor geleie in midde-Afrika leefde. Neet allein vertuint zien gereemsel trèkke vaan zoewel chimpansees es lui, ouch de DNA-analyse vaan chimpansees en lui wijs drop tot de splitsing tösse de twie oongeveer vief miljoen jaor geleie gebäörde; tot in d'n tied wie S. tchadensis leefde de soorte nog neet oetereingegange waore. Oongeveer vief mieljoen jaor aajd is 't geslach Ardipithecus; dit kinne de ierste minse zien, al vinde sommege gelierde de fossiele nog te aap-echteg. Oonumstreje zien de versjèllende lede vaan Australopithecus, die tösse veerenhaaf en twieënhaaf mieljoen jaor geleie roondlepe. De lede vaan dit geslach lepe oongeveer rechop meh hadde nog relatief klein herses en kóste nog gein werktuige. Oet de Australopitheci kaome twie nui geslachte veurt: Paranthropus en Homo.
't Ierste geslach bleef oongeveer e mieljoen jaor bestoon. 't Twiede geslach bleef langer, en evolueerde wezelek wijer door. D'n ierste, of in eder geval aajds bekinde, vertegewoordeger vaan dees "echte minse" hètde Homo habilis, wat "hendege mins" beteikent. Me meint tot heer al 't vuur beheersde en primitief werktuige maakde. Ein vaan zien opvolgers - dao zien mie fossiel minsesoorte gevoonde meh die weure, umtot ze minder belaankriek zien, boete besjouwing gelaote - waor Homo ergaster, wat zoeväöl beteikent wie "wèrkmins" en dus oongeveer op 'tzelfde neerkump wie H. habilis. Heer had nog groeter herses en heer weurt oonder mie geach de veurluiper vaan de minseleke taol ("Hmmmmm" - holistische, manipulatief, multi-modaal, muzikaal en mimetische communicatie) es ierste te höbbe beheers.
De naokoumelinge vaan H. ergaster splitsde ziech in Homo erectus en Homo antecessor, mèt de Mins vaan Denisova es meugeleke derde tak (Krause e.a. 2010). H. erectus (Dubois, 1892) beteikent "rechoploupende mins" ('n verawwerde benaoming, umtot heer, nao me noe wèt, lang neet d'n ierste minsechtege waor dee rechop leep). Heer versjèlde neet väöl vaan d'n ergaster meh waor hiel succesvol: heer verspreide ziech euver e groet deil vaan de wereld en bleef tot zier recent bestoon. D'n in 2004 geïdentificeerden Homo floresiensis (Floresmins), pas hoegoet e paar doezend jaor oetgestorve, weurt geach vaan H. erectus aof te stamme. H. antecessor intösse had alweer väöl groeter herses. Ziene naom, "veurvajermins", daank heer draon tot 'r es de lèste gemeinsjappeleke veurawwer gezeen weurt vaan de twie hoegs oontwikkelde minsesoorte: Homo neanderthalensis en Homo sapiens. D'n ierste stamde aof vaan 'n populatie antecessores die ziech in Europa en Wes-Azië vestegde. Heer waor good aongepas aon de kaw vaan de iestije en moot in intelligentie amper veur de moderne mins höbbe oondergedoon. Bij de antecessores die in Afrika bleve oontwikkelde ziech oetindelek d'n Homo sapiens, dee ziech euver de ganse wereld zouw verspreie. De oondersoort dee veer kinne weurt aongeduid es Cro-Magnonmins.
De hei besjreve evolutie is die wat euvereinkump mèt 't pleetsje heineve. Sommege zien in de Cro-Magnonmins en de Neanderthaler gein twie apaarte soorte meh meine tot ze väöl korter bijein stoonte. Aonhengers vaan die theorie spreke vaan H. sapiens neanderthalensis en H. s. sapiens. In dat lèste geval is 't ouch nog meugelek tot de blaanke en Aziatische lui veur e deil vaan de Neanderthalers aofstamme, umtot de Cro-Magnonmins ziech bij zien expansie mèt de Neanderthalers vermingk kin höbbe.
De mins weurt vaanaajds tösse 160 en 170 cm laank; in modern tije is dat mie gewore door euvervleujeg ete en minder krenkde. Zie gewiech ligk tösse 60 en 80 kg; mennekes zien gemeinelek belaankriek zwoerder. D'n draagtied bedreug nege maond; de jäög vaan e minsekind doort zeker 16 jaor. De levesverwachting is de lèste iewe touwgenome vaan zesteg (veur gezon lui) nao tösse zeventeg en tachteg; oetsjeters behole al mie es 110. De mins heet zien liechaamsbehaoring zoe good wie verlore en dreug gemeinlek kleiaasj veur ziech tege de kaw de besjerme.
De mins is gemeinsjappelek georganiseerd en woent in groeter of kleiner gemeinsjappe van zelf gebouwde oonderkoumes (stei en dörpe). De take die de gemeinsjap nudeg heet weure door de gemeinsjap zelf verdeild oonder häör lede. De stei en dörpe vörme ziech gewoenelek tot volke. Konflikte tösse gemeinsjappe en volke zien tamelek frequent, me sprèk daan vaan oorlog.
't Intellek vaan de mins uut ziech in taol, wetensjap, religie en kuns. De soort is sterk op vermaak geriech, wat häöm de bijnaom Homo ludens oplieverde.
't Seksueel leve vaan de mins is oetgebreid, umtot de mins 't gaans jaor op seksualiteit is ingestèld. Aanders es zienen inge verwant de bonobo is de mins in princiep monogaam; dees eigensjap steit garant veur de creatie vaan femilies, in de minseleke maotsjappij veurnaom es kleinste sociaal einheid.
Biosjemie is de weitesjap die de samestèlling en samewirking van sjemische verbinjinge die biedrage toete structuur vanne organisme en häör stofwusselingsprocèsse óngerzeuk.
'ne Biosjemikus verzeuk 'n verklaoring van 't laeven op moleculair-biologisch niveau te gaeve. De sjemische reacties die bie e bepaoldj biologisch versjiensel (procès) huuere waeren oetgezóch toet op moleculair niveau. Door 't begriepe van versjienselen op 't kleinste niveau kónne versjienselen op e groeater niveau (wie celniveau) verklaordj waere. Biosjemie is sterk verbónje mitte biotechnologie en genetica.
De wichtigste verbinjingen binne de biosjemie zeen:
Verbinjinge die väöl veurkómme zeen ónger anger:
Iezer is e zèlverwit tot gries, neet-edel, metaol wat ein vaan de meis frequinte metaole en ein vaan de meis touwgepaste eleminte in minseleke constructies is. In de eerdkoors kump iezer mèt 34,6% massapercinte veur; mie es eineg aander elemint (in volumepercinte is zoerstof 't prommenints; iezer besleit dao-in 5%). In 't hielal is 't vermeujelek 't tiende elemint.
Roond 4000 v.Chr. is iezer vermeujelek veur 't iers gebroek, bij versjeie aw besjavinge wie de Soemeriërs en de Egyptenere. Zie gebruukde 't metaol aof en touw veur speerpunte meh veural veur decoratief eleminte, umtot 't zoe zeldsem te veende waor ('t waor in deen tied waorsjijnliker doorder es goud). In deen tied won me 't allein of veurnaomelek oet meteoriete. Vaan de twelfde tot de tiende iew veur Christus góng me euver op 't gebruuk vaan iezer es gewoen metaol veur daogeleks gebroek. Zoe kump 't in de Iliaad vaan Homeros allein nog veur es betaolmiddel, meh heet 't roond 1000 veur Christus al euveral in 't Middel-Ooste 't brons vervange es matteriaol veur wèrktuge en waopene.
In Europa naom later de besjikberheid vaan tin, wat ei vijfde vaan brons oetmaak, gaw minder en mós me dao ouch op iezer euverstappe. Beter iezer verkraog me door 't in e houtskoolbed te smilte: dit hèt carbonisatie en is de basis vaan 't later geetiezer, boe-aon koolstof is touwgevoog. Daomèt begós d'n iezertied. In Sjina voont me um deen tied de hoegove oet.
'n Lwien is inne gróndjbeteikenis van 't waord 'n groeate massa aan snieë die van 'ne bergwandj aafvèltj. In 'n breier kónteks wuuertj 't waord ouch waal gebroek veur 'n nao ónger valle van groeate wieväölhejen aan anger grei, wie stein, drek of zelfs water (wie raenger). 't Ontstaon van 'n lwien geit meistes gepaardj mit väöl versjillige ómstenjigheje, wodoor 't döks lestig is 'n lwien te veurspèlle. 't Is aevel waal zoea det bepaoldje vaste factore, wie de wieväölheid aan snieë oppe berg enne helling vanne berg van invlood zeen oppe vörming enne gruuedje van 'n lwien. Hiedoor kan me döks waal 'n lwienwaorsjoewing van te veure aangaeve veur e bepaoldj gebied. Lwiens kónne hieël gevieërlik zeen ómdet ze alt op häör paad óm kónne dujen of kónne bedèlve. Zoea veroearzake lwiens döks miljoene euro's aan sjaaj en gaon ze ouch döks gepaardj mit miensjelik leid.
't Waer is de gestèldjheid vannen dampkrink op e bepaoldj ougeblik. Dit in taengestèlling toet 't klimaat, det e gemiddeldje is vanne versjillige meteorologische maetingen euver 30 jaor. Aafgezeen van fenomene wie de straolstruim speeltj 't waer zich veurnamelik inne troposfeer aaf. 't Waerbild wuuertj bepaoldj door 't samespeel vanne waersillemente. Dees illemente zeen:
Me kan toet op zeker huuegdje 't waer veurspèlle. Dit gebeurtj allewiel aanhandj van modelberaekeningen in groeate computers. De veurspèlling rizzelteertj in 'n waersverwachtig, waergaeven inne waersveuroetzichten of e waerberich. Waer kan echter ouch 'n hobby zeen veur waeramatäörs.
't Gehieël van waersillemente kan e systeem toet standj bringe det zich aafhenkelik vanne gruuedje veur einigen tied in standj hèltj. Dees systeme zeen te óngersjeie mit gruuedje en laevesdoer:
Elektromagnetische straoling is 'n zelfveurtplantende trillende golfbeweging oet elektrische en magnetische velde. In inge zin geit 'n um ziech vrij veurbewegende golve, in breie zin um alle elektromagnetische golve, ouch wienie die neet vrij kint bewege (beveurbeeld leech door 'ne glaasvezel of elektrische energie door 'ne stroumkabel). Elektromagnetische straoling heet in tegestèlling tot mechanische golve geinen draoger nujeg; integedeil, materie hèlt straolingsgolve tege. EM-straoling is 'nen draoger vaan energie en impuls, die vrij kinne koume es de straoling interageert mèt materie.
EM-straoling plant ziech in e vacuüm veurt mèt 'n snelheid vaan 299.792.458 m/s, ofwel de leechsnelheid.
Elektromagnetische straoling kump in 'n extreem groet spectrum veur, en in väöl versjijningsvörm. 't Modèl wat me hanteert is contra-intuïtief: de besjouwer heet vaan nature neet de neiging ziechbaar leech, radiogolve en röntgenstraole es wezelek 'tzelfde fenomeen te zien, umtot hun versjijningsvörm zoe hendeg versjèlle.
De straoling liet ziech verdeile in 'n logaritmische sjaol vaan korte nao lang golflengde (oetgedrök in meters), en naovenant vaan hoeg nao lieg frequentie (oetgedrök in hertz). Gammastraoling heet de hoegste freqintie en de kortste golve, ELF-radiogolve höbbe de liegste frequintie en de langste golve.
Massa is 'n natuurkundige grootheid die 'n eigesjap van wieväölheid van materie aangeuf. Veurwirpe die van väöl materjaal zeen gemaak höbben 'n grote massa. Massa weurt oetgedrök in kilogram.
Massa uut zich op twee menere. De eerste meneer is det materie "zjwaor" is. Dit beteikent det materiaal weurt aangetróch door, beveurbeeld, de aerd: ze is óngeverhevig aan gravitatie. De anger meneer is det materie "traog" is, waat beteikent det ze zich verzèt taege verangering van bewaeging. Dees twee versjieningsvörm waere zjwaor massa en traog massa geneump. Zwaor massa kan men maete door de zjwaordekrach op e veurwirp te maete en te vergelieke mit 'n sjtanderdmassa. Traog massa kan men maete door e veurwirp van sjnelheid te verangere, vertraoge of versjnelle, 'n boch laote make en de daoveur beneudigde krach te maete. In de klassieke mechanica zeen de twee massa's versjillende eigesjappe, al höbbe ze dezelfde einheid. In de moderner natuurkunde weurt d'rvan oetgegange det eigentlik mer ein eigesjap massa is. De SI-einheid van massa is de kilogram.
Dit artikel is gesjreve (of begós) in 't Kinders. Laes hie wie v'r mit de versjillende saorte Limburgs ómgaon.
SI is de aafkórting veur Système International d'Unités, de Franse naom veur 't in 1960 ingevoord internasjenaal sesteem van einheide. 't Sesteem is ópgeboewd róndj zeve basiseinheide, die met ein gecombeneerd aafgeleide SI-einheide vörme. Zoe wört 't gebroek van constante bie 't ómraekene van beveurbildj lengde, breide en huugde nao oppervlak en gewich zo väöl meugelik beperk.
In de lenj van de Europese Unie is 't gebroek van 't SI es innig einheide sesteem verplich.
De zeve SI-basiseinheide zeen ónaafhenkelik vanein.
Van dees basiseinheide könne aafgeleide einheide gemaak waere, wie m² (veerkante maeter) veur oppervlak, of hertz, gedéfenieerd es s-1, veur frekwensie.
Naeve de SI-einheide zeen ouch de SI-veurvoogsel of -prefixen gedéfenieerd:
Website van 't BIPM, Internasjenaal Bureau veur Gewichte en Maote
Kaore of graan is 'ne verzamelnaam veure vröchte van einzaodlobbige cultuurgewasse oete femielje van 't graas die same werreldwied de wichtigste brón van aete zeen veure miens. Kaore wuuertj verboedj veur zien aetbaar bestandjsdeiler, samegestèldj oet maellichaam, zemel, keem en aleuronlaog.
De groeatendeils nomadisch laevendje völker oete prehistorie vergaordjen al kaorekorrele van wildj graas. Lang veure begin vanne jaoretèllinge woorte de plantjen in cultuur gebrach. De oearsprunkelike greujgebiede van gaers bevónje zich wersjienlik inne hoeaglenjer van Ethiopië en 't zuudoeastelik deil van Azië (Tibet, Nepal en Sjina). Me nump aan det mieër es 7000 jaor trögk al gaers woort gekwieëk in 't gebied tösse Syrië en Afghanistan. In Europa waas gaers de ieëste kaoresaort die woort gekwieëk. Archeologische vónjste bieje reste van Zwitserse paolweuninge tuuenen aan det de cultuur van gaers oet 2000-3000 v.Chr. stamp. Es aeteswaar waas gaers toet inne Middelieëve van groeat belang. De gaerskorrele woorte toet matsj gekaok, meh me maakdje ouch keuk en platte wegke d'rvan. LAter woort gaers es aetesgewas bao euveral euvervleugeldj door weit (terf).
Me kan óngersjied make tösse kaore mit glute en kaoren en graas zónger glute. Haver is e speciaal geval: dit is van netuur glutevrie, meh door contaminatie (kruutsbesmetting mit glute) kónne patiënte mit coeliakie dit döks neet aete. Anger graas wuuertj sómtieds ouch toet kaore geraekendj en is van netuur glutevrie.
De grote aan kaore mit glute bevatj ónger anger:
De volgendje saorte bevatte waal glute, meh veroearzake gein coeliakie:
Kaore die glutevrie (zónger gliadine en glutenine) zeen:
Triticale of terfrögke is óntstangen oet 'n kruutsing van terf mit rögke.
Bokendj (bookweit) wuuertj es e cultuurgewas ouch waal toet 't kaore geraekendj, meh det is eigentlik neet krek. 't Is namelik gei graas of einzaodlobbige, meh behuuertj toete doezjendjknoepfemielje. Bookweit is glutevrie.
Tieë is e drinkes det wuuertj verkrege door blaedjes vanne tieëplantj (camellia sintensis) in water te kaoke. 't Woort e paar doezjendj jaor trögk óntdèk in Sjina en woort via de Ingelse kolonieje nao de wèsterse werreld gebrach. Allewiel guuef 't groeate tieëplantages in gans Azië. In Ingelandj wuuertj, anges es inne res van Europa, mieë tieë es kóffie gedrónken en haet d'n daag zelfs e speciaal tieëmoment.
Traditioneel wuuertj tieë gemaak door water te kaoken en dao e zekske mit tieëblaedjes (ouch verhak) in te hange. d'n Tieësmaak trèk den door 't water en 't water kan me den drinke. Es me de tieë neet zeut zat vindj, kan me dao nag nao eige smaak sókker (of anger zeutstoffe) en milk bie doon. 
't Klaormake kan me mit versjillige apparate doon, mer 't tieë zètten is nag ummer aafhenkelik van kaokendj water en tieëblaedjes. Ouch is oplostieë, 'ne poejer van gemaole tieëblaedjes dae oplos in 't water.
Tieë haet 'ne bitterzeute smaak. Daoróm wuuertj ouch dök sókker d'rbie gedaon. Ouch guuef 't huuj gekrujetieë en vröchtetieë. Aan 't tieëzekske is den, naeve de gewuuen tieëblaedjes, ouch nag vröchten of gekruje biegeveug. Hiedoor krieg de tieë 'nen extra smaak. Veurbiljer zeen roeajbós, kees en mango.
Symmetrie is e wiskundig begreep det aanguuef det me bie e bestump veurwirp 'nen as kan plaats, zoadet aan beidskantje van daen as twiè dezelvendje, gespegeldje aafbiljinge zichbaar zint. Zoa is de litter "A" symmetrisch t'n opzich van de verticalen as, dewiel de litter B det is t'n opzich van d'n horizontalen as.
Symmetrie hoof zich aevel neet te bepirke toet einen as. Zoa bezitj e veerkantj veer symmeterie-asse: horizontaal, verticaal en twieë diagonale. 'ne Cirkel bezitj dus zelfs ónènjig väöl symmetrieje.
't Guuef versjilige saorten aan symmetrie. Bie puntjsymmetrie wuèrtj 'ne feguur 180° gedrejdj. Bie drejsymmetrie wuèrtj de feguur gedrejdj, meh maak 't neet oet wieväöl graoje próntj. Daodoor is 'ne puntjsymmetrisch feguure dus ouch ummer drejsymmetrisch. Bie liensymmetrie (of spegelsymmetrie) guèf 't 'ne spegelas worin de feguur wuèrtj gespegeldj.
Symmetrie en asymmetrie ('t taengeneuvergestèldje) zint hièl wichtig in de biljendje kóns. Symmetrie wuèrtj väöl toegepas in voukskóns, kirke, rozètte en islamitische kóns.
De ploog is e landjboewwirktuug det innen akkerboew wuuertj gebroek veure gróndj, worin 't gewas wuuertj gezejdj of gepaotj, te kieëre, te verchreumelen en praoper te make.
De ploog is 'n dooróntwikkeling vanne hak en 't aerdgetouw ofwaal haokploog en woort oearsprunkelik getróch door luuj of lasdere wie usj en paerd. De dore gróndj sjuvendje haokploog verdabdje de gróndj slechs toet 't aop woor. 'n Volgendje óntwikkeling waas 't móntere van e kieërblaad (of reister) óngere ploogboum dae t'n slot woort veurzeen van twieë rajer ane veurkantj. Daomit waas de kieërploog óntwikkeldj gewaore. Deze reister kieërtj de gróndj óm, zodet d'n óngergróndj nao baove kump enne oppervlakdje mit ónkroed, reut en reste vanne veurige ougs waeren óngergeploog. 
De basisóngerdeiler van 'n ploog zeen: e mets- of sjiefkouter, 'ne veurkyuper, 'n sneej enne reister. 't Guuef versjillige saorten aan ploog naogelang de gróndjsaort: wie zandj, leem of klei, of de constructie: ein sjieër of mieëder sjieëre, drejjendj of róndjgäöndj.
Plogen is nuuedig veure gróndj losser te make, wodoor de baomstructuur en aafwatering verbaetertj en 't zejjen en 't óntkene van 't gewas mekkeliker geitj. Bie 't ploge waere de reste van 't ge-uigsdje gewas mitte reut en 't opgesjaote ónkroed óngergeploog, wodoor die es mèsstof dene.
'n Ploog kan eventuuel gekómbineerdj waere mit 'ne voorpakker veur in eine wirkgank de gróndj klaor te lègke veur te zejjen of te paote.
E naodeil van 't regelmaesig plogen op einzelvendje deepdje is det d'n óngergróndj toch 'n slech doorlaotendje laog vörmp doordet de rajer vannen trèkker de ploogvoor aandrökken in kómbinaasje mit 't toesladdere vannen óngergróndj. Veur dit taenge te gaon is 't meugelik mit 'nen decompacter dees laog weer aop te braeke.
Dit artikel is gesjreve (of begós) in 't Oeals. Laes hie wie v'r mit de versjillende saorte Limburgs ómgaon.
Elektrische sjtroum is 't verplaatse van lajingdragers (elektrone of gate of ione) door eine geleider of eine halfgeleider onger invloed van ein potentiaalversjil.
Tradisioneel weurdj elektrische sjtroum oetgedröktj es de verplaatsing van'ne positieve lajing. Noe 't bekindj is det elektrische sjtroum doorgaons weurdj veroorzaaktj door elektrone die zich in taegegesjteldje richting verplaatse, haetj men 't elektron per definitie ein negatieve lajing toegekindj. De aaj definitie van sjtroumrichting blieftj daorom van krach.
Elektrische sjtroum weurtj meistel weergegaeve mit de letter I (van intensiteit) en kan waere besjreve es verplaatsing van elektrische lajing per tiedseenheid.
De sjterkdje van elektrische sjtroum weurtj gemaete in ampère (symbool: A), en weurtj informeel ouch waal ampèrage genumpdj nao analogie van voltage veur de elektrische sjpanning.
Eine elektrische sjtroum ongervindj weersjtandj. Dit is neet 't geval in supergeleiders wo gein sjpanning beneudigdj is of ontsjtuitj.
In de volksmondj weurtj döks euver sjtroum gesjpraoke wo sjpanning weurtj bedoeldj, mit name in oetdrökkinge es: "d'r sjtuitj sjtroum op". 't waord is ouch eine metafoor veur de elektriciteitsveurziening.
Veur 't maete van sjtroum deentj eine ampèremeter. Deze weurtj in serie mit 't te maete circuit gesjakeldj. Om 't te maete circuit neet teväöl te beïnvloede, mot 't instrument zo weinig meugelik sjpanningsverlees veroorzake.
Ein anger methode van sjtroummaeting gebeurtj mit ein zgn. sjtroumtang of ampèretang. Dit is ein maetinstrument veur wisselsjtroum, oetgeveurdj es ein tang die om eine sjtroumveurendje geleider weurtj geklemdj. In de tang weurdj door 't rondjom de geleider ontsjtange magnetisch veld eine sjtroum geïnduceerdj dae ein maot is veur de sjtroum dae door de omklemdje geleider vloeitj. In feite is ein ampèretang eine transformator in ein sjpeciaal vorm, wobiej de te omklemme geleider de primaire en de tang de secundaire wikkeling vormptj.
Beildhouwkuns is ein van de beildende kunste. In 't algemein versjtit men ónger beildhouwkuns de vervaerdiging van portrette, koppe, bustes, torso's en beilder oet ónger angere marmer, greneet, zandsjtein of beton. De kuns is óntsjtange in de awdhied, en mit Venus van Willendorf, klassiek Egyptisch, Grieks
(de discuswerper, Venus van Milo), Romeins, gotisch en renaissance, is 't ein kuns van alle tieje en plaatsje. Ouch anger óngerwerpe, zoa-es dere, absjtracte vörm, waore dankbaar objecte om in sjtein oetgebeild te weure. In väöl kirke en kathedrale vink me hèndig väöl heiligebeilder aan de kollomme. Mer ouch kint me väöl kunswirke bewóndere in parke en  gaerd.
Zuug ouch: Bildhouwers.
Dit artikel is gesjreve (of begós) in 't Norbiks. Laes hie wie v'r mit de versjillende saorte Limburgs ómgaon.
't Triktraksjpèl of Backgammon is e bordsjpèl dat ooch in Limburg al in d'r èlfde - twelfde ieëuw gesjpäöld waoërt. In Kesjtièl Valkeberg is 'ne dobbelsjtèè en in Kesjtièl Grebben in Grubbenvorst zeunt metale sjpäölsjieve voonde. D'r Hertog va Gelre bezoot volges 'n vermelding oet 1447 e sjaaksjpèl en 'n wortafelsjpèl (triktraksjpèl) va good en zilver.
Cricket is 'ne balsport mèt slaaghout dee veural in de len vaan 't Brits Gemeinebès weurt gespäöld. Doel vaan 't speul is um zoeväöl meugelek runs te make in d'n tied tot me 'in' is.
Cricket is vaanaof ind zèstienden iew bekind en weurt al sinds d'n achtienden iew in georganiseerd verband nao vasgelagte regele gespäöld, en is daomèt ein vaan de ajdste officieel vasgelagte sporte op de wereld. De sport is in d'n Ingelstaolege wereld geleef bij alle laoge vaan de bevolking, meh heet door zie groet aontal tradities 'n elitair karakter behawwe. Cricketmatche dore in 't gemein bezunder laank, in 't geval vaan tescricket zelfs mieder daog.
Ciefermaoteg is 't eine vaan de populairste sporte op de wereld, te vergelieke mèt voetbal. 't Beperk aontal len wat aon cricketmatche mètdeit maak de sport evels gooddeils oonziechbaar boeten 't Brits Gemeinebès. De sport is eine kier op de Olympische Speule gedoon, en wel in 1900 (Paries).
Cricket is dinkelek in de late middeliewe in Zuidoos-Ingeland oontstande. De wortele mote mesjiens in Vlaondere weure gezoch; me heet de herkoms vaan 't woord wèlle verklaore oet met de krik ketsen, boe in 't Middelnederlands trouwens ieder hockey mèt woort gemeind. De ierste cricketbats leke nog väöl op 'nen hockeystick; 't plenkske zouw pas in d'n achtienden iew opgaank doen. In de loup vaan de iewe mote hockey en cricket laankzaam oeterein zien gegreujd. In 1598 weurt gesproke vaan e veldsje in Guildford (Surrey) boe sjoliere cricket speule. In 1611 weurt in Chevening (Kent) gesjreve euver 'ne match tösse volwasse speulers, die tegen 'n aander dörp speule. In de res vaan de zeventienden iew góng 't hel: in 1697 weurt in Sussex zelfs al 'ne match tösse betaolde speulers gedoon - 'n oongewoen vreug veurbeeld vaan profsport. Ouch is bekind tot in deen tied al op cricketmatche woort gegok, soms veur enorm bedraoge.
In d'n iew dee volgde kraog 't cricket vaste vörm. De sport kraog ouch in Londe veuj aon de groond (daoveur waor 't veural 'ne plattelandssport gewees) en eine variant, single wicket, woort noe dominant. In 1744 woort de ierste versie vaan de Laws of cricket gesjreve, die de res vaan d'n iew hendeg zouwe weure oetgebreid en bediscussieerd. Oet dezen tied stamp de vörm vaan 't wicket, zoewie de kinmerkende leg before wicket-regel. Sinds 1788 dreug de Marylebone Cricket Club verantwoordelekheid veur de Laws.
In de negentienden iew bleef de sport doorgreuje. Nui späöltechnieke woorte oontwikkeld en soms hel bediscussieerd. In deen tied verspreide ziech de sport ouch boete Ingeland. Al in de koloniaolen tied had me in de Vereinegde Staote aon cricket gedoon, en in 1844 woort 'ne match tösse de VS en Canada gespäöld. (Allewijl leef de sport koelek nog in allebei de len.) In 1862 woort de sport ouch in Australië geïntroduceerd. Dao sloog 't oonverwach good aon. Wie 'n Ingels team in 1876 en 1877 door Australië toerde, bleek 't team dao in de Australiërs ziene gelieke te höbbe gevoonde. In 1882 wis Australië zelfs te winne. Sindsdeen speule Ingeland en Australië mèt regelmaot tegenein um The Ashes, de belaankriekste match in 't tescricket. De standaarde en de speultied gónge in deen tied daan ouch umhoeg.
Ouch op 't vasteland vaan Europa, zeker ouch in Nederland, kaom in deen tied cricket op es elitesport. Mèt de koms vaan voetbal verbleikde de populariteit evels snel; väöl cricketclubs veraanderde in voetbalclubs. In de mieste len is 't nog mer e hemfelke lui wat cricket späölt.
In d'n twintegsten iew bleef cricket oonverminder populair in Ingeland en Australië, meh ouch in aander Britse kolonies sloog 't aon. Zoe gónge Nui Zieland, Brits-Indië (later India en Pakistan), Wes-Indië en Zuid-Afrika mètspeule in tes-matche. Zuid-Afrika woort later tösse 1970 en 1992 oetgeslote um 't apartheidsbeleid. 'n Belaankrieke oontwikkeling waor de inveuring vaan nui formaote mèt e beperk aontal overs, die korter doorde es de slepende tes-matche. In 1971 woort 't One Day International-formaot geïntroduceerd, in 2003 't Twenty20. Allebei de formaote sloge snel aon en verzekerde 't cricket vaan doorloupende populariteit. Sinds ind 2017 gief 't ouch T10-cricket.
't Gief diverse formaote veur cricketmatche. De versjèlle zitte veural in de door vaan de matche; 't aontal zoegeneumde overs (zuug oonder) weurt soms beperk um de speultied te bekorte. Ouch de uterleke aspekte versjèlle.
De kinmerkendste vörm is tescricket. Hei-in is 't aontal overs oonbeperk. Zoedoende kin en zal de match ziech euver miejer daog voortsleipe. 'nen Innings kin zoonder probleme 'ne gansen daag dore. Teams mage neet in club- of landekleure speule, meh mote gans in 't wit, mèt 'ne lamswolle pullover. Dèks versteit me oonder tescricket allein de interlandmatche tösse de len mèt officiëlen 'tes-status'; 't begrip First-class cricket dèk alle cricketmatche die volgens dit zwoer formaot weure gespäöld.
Len mèt tesstatus gief 't veural in 't Brits Gemeinebès. Anno 2019 zien dat (in volgorde vaan touwkinning):
't Iers team vertreujt gans 't eiland, dus zoewel de Ierse Rippubliek es Noord-Ierland.
In d'n achtienden en negentienden iew waor de singlewicket-variant dominant (zuug bove). Dit waor feitelek al 'ne vörm vaan cricket mèt e beperk aontal overs. Pas nao d'n Twiede Wereldoorlog kaom 'n brei discussie op um obbenuits eindaogse formaote in te veure. Dit zouw d'n dörpel veur joonger generaties en veur len boeten 't Gemeinbès mote verliege. Zoe oontstoont in 1971 de One Day International (ODI). Allebei de teams speule noe nog 50 overs. 'ne Match doort noe nog einen daag. 't Formaot sloog aon, zeker ouch umtot geassocieerde leie vaan de cricketassociatie (die geine tes-status höbbe) kóste mètdoen aon 't nui opgeriech Wereldkampioensjap Cricket. Wienie deze variant neet tösse twie landeteams weurt gespäöld, sprik me vaan List A-cricket.
Einen daag is evels nog väöls te laank veur leefhöbbers vaan aander sporte. Um de sport aof te stumme op nui generaties heet me in 2003 'ne nog kortere variant geïntroduceerd: 't Twenty20 (T20). Hei-in speule de teams mer twie innings, die eder zien beperk tot 20 overs (daovaandan de naom). Sinds 2007 weurt ouch in 't Twenty20 'ne wereldbeker gespäöld.
Nog e stök korter is 't T10-cricket, boe-in de twie innings nog mer 10 overs dore. 't Speul is daan in oonderhaaf oor veerdeg. Dat is zeker e veurdeil, al waor 't mer veur de speulers. 't Heet evels ouch dujeleke naodeile. Speulers koume beveurbeeld dèks gaaroet neet aon slaag, want ietot de veurege slaagmaander oet zien is d'n innings al veurbij. De European Cricket League, die in 2018 begós, hanteert dit formaot.
Cricket weurt sinds jaor en daag door vrouwlui gespäöld. In 1934 kaom d'n ierste tes-match (tösse Australië en Ingeland). ODI weurt al vaanaof 't begin aof gespäöld; in 1973 hadde de vrouwlui zelfs al e wereldkampioensjap ietot de manslui dao-aon touw waore. Ouch Twenty20 weurt alum gespäöld.
Cricket vertuint väöl versjèlle mèt aander sporte boe mèt bal en slaaghout weurt gespäöld, meh 't groondprinciep - de aonvallende partij houwt de bal zoe wied meugelek weg um daonao te goon loupe, dewijl de verdeidegende partij perbeert de bal trök te bringe - versjèlt neet wezelek vaan beveurbeeld slaagbal of hoonkbal.
Veur 't begin vaan 't speul goeje de twie aonveurders 'n munt op um te bepaole wee vaan hun es ierste aon slaag kump. De partij die sleit, stèlt daan 'ne slaagmaan (of 'n slaagvrouw) op. De veldpartij wijs 'ne bowler (goejer) aon. Dee moot de bel veur de slaagmaan aongoeje. De slaagmaan steit veur de wicket, e hèkske wat los in de groond steit, mèt bovenop losse dweershuitsjes (bails) die bij de minste bereuring aofvalle. 't Rake vaan 't wicket is ein vaan de menere boe-op me oet kin rake (zuug oonder). De bowler zal daorum de bal op de wicket mikke, in de hoop tot de slaagmaan de bal mis en de bal de wicket umgoejt. Wijer gief 't op de pitch nog 'nen aandere speuler vaan de slaagpartij, de non-striking batsman (dee nao 'ne slaag mèt de slaagmaan moot mètloupe), zoewie nog 'nen aandere vaan de veldpartij, de wicket-keeper (dee belaankriek werk deit um de slaagmaan oet te kriege en bij wee dèks de bal weurt trökgebrach).
Heet de slaagmaan de bal geraak, daan begint 'r te loupe. Heer deit dat same mèt de non striking batsman, dee aon d'n aandere kant vaan de pitch steit (neve de bowler dus). Edere kier tot de twie slaagmaander op en neer zien geloupe, weurt getèld es eine run. Sleit de slaagmaan de bal euver de grens vaan 't speulveld (de boundary), daan hoof 'r neet mie te loupe en krijg de slaagpartij otomatisch veer of zès runs touwgekind (aofhenkelek vaan of de bal ietot 'r 't veld verleet de groond nog geraak heet of neet).
Kump de bal trök dewijl eine vaan hun nog neet euver de lijn is (de popping crease), daan is de slaagmaan oet. 'ne Speuler kin nog op diverse aander menere oet rake (zuug oonder). Es 'ne slaagman oet is, daan kump de volgende vaan zie team draon. D'n tied tot 'ne slaagmaan sleit, neump me 'ne wicket (wat verwarrend kin zien umtot 't hèkske ouch zoe hèt.) Ouch de bowler moot wissele: nao zès geldege bel wisselt me nao d'n aandere kant vaan de pitch (dee ouch twie wickets kint en gans symmetrisch is) en kump 'nen aandere draon. Zoe'n periood vaan zès worpe neump me 'nen over, umtot d'n umpire aon 't ind 'over!' röp.
Bij first-class cricket blijf de slaagpartij speule tot alle tien slaagmaander oet zien. (Umtot veur 'ne run ummer twie vaan de slaagpartij nudeg zien, is de slaagbeurt veurbij es tien vaan de èlf speulers oet zien.) Bij limited-over cricket wissele de partije nao e bepaold aontal overs: 50 bij ODI, 20 bij Twenty20. D'n tied tot 'n partij aon slaag is neump me 'nen innings (inkelvoud en miervoud). First-class cricket kint in principe veer innings, limited-over mer twie.
't Speul indeg nao de lèsten innings. Dat kin op twie menere. Es me de gansen innings oetspäölt en de slaagpartij heet daan nog neet de aander partij ingehaold, daan zeet me: de lèste slaagpartij heet mèt X runs verlore. Haolt de slaagpartij is ziene lèsten innings de aander partij evels wel in, daan is de match direk veurbij. Me tèlt daan 't aontal speulers wat nog neet oet is. Stèl noe tot me de match heet gewonne dewijl de zevende speuler aon slaag is. Zès zien 'rs daan al oet; mèt de slaagman debij gief 't daan nog veer euvergebleve speulers (plus de lèste, dee neet aon slaag kump). Daan zeet me: de lèste slaagpartij heet mèt veer wickets gewonne.
E geliekspeul kump neet dèks veur. Es 't veurkump, en 'ne winner moot weure aongeweze, späölt me 'nen tie-breaker bekind es de super-over. Es ouch de super-over gein beslissing bringk, tèlt me 't aontal boundary's: 't aontal kier tot de bal euver de grens vaan 't veld is geslage (zuug bove). Ingeland won 't WK vaan 2019 door in de finale Nui-Zieland op boundary's te versloon.
Cricket weurt gespäöld op 'n ovaol veld (al behölp me ziech in Nederland dèks mèt e rechheukeg veld, umtot me 't moot inpasse in e sportpark mèt aander rechte velder) boevaan d'n unvaank varieert. In principe weurt de grens vaan dat veld, de zoegeneumde boundary, euver de ganse lengde belijnd. Daobinne vint me 't infield, wat wel strikte eise euver zien verhajdinge en aofmetinge heet: 't is e stadion boevaan de bei cirkele 'nen diameter vaan 27,4 meter daan wel 30 yard höbbe. Perceis in 't midde daovaan vint me de pitch, 'n oonbegreujd (of extreem kort gemejd) stök binnen 't graas, wat nog inger bemete is. De pitch is 2012 cm (22 yard) laank en 305 cm breid. Ouch de zuime (de creases) zien exak bemete.
't Slaaghout (bat) is gemeinelek vaan wilgehout gemaak (al weure soms bij cricket veur kinder plastikke plenkskes gebruuk). De maximumlengde vaan 't blaad is 965 mm (38 doum), de maximumbreidde 108 mm (4¼ doum).
De bal is vaan hel, touwgenejd leer en heet 'nen umtrèk vaan 229 mm (9 doum). 't Binneste is vaan körk. De bal is gemeinelek wit of doonkerroed; in 't profcricket priffereert me de roej balle, tenzij bij duuster weurt gespäöld.
'ne Slaagmaan kin op tien versjèllende menere oetrake. De ierste vief koume geregeld veur, de lèste zien ieder oongewoen, soms rechoet zeldzaam.
Tot 2017 gaof 't nog 'n èlfde meneer: de bal vaspakke (handling the ball). Dit gol wienie de slaagmaan de bal raakde mèt 'n hand die neet aon 't slaaghout vaszaot, en ziech neet mèt die hand tege blessures perbeerde te besjerme. Allewijl vèlt dit oonder obstructing the field.
D'n umpire grip noets zelfstendeg in um 'ne speuler eweg te sjikke. In dudeleke gevalle (beveurbeeld de ierste twie) zal de slaagmaan zelf wel wegloupe. Wienie discussie meugelek is (dèks bij leg before wicket, ouch wel bij run out), röp iemes vaan de veldpartij de sjeidsrechter tot de orde, traditioneel mèt de kreet How's that! Dee lèste moot daan zègke of de slaagmaan wel of neet oet is.
Cricket woort in Nederland vaanaof de jaore 1860 vrij populair oonder de elite. In väöl stei - veural in Wes-Nederland, meh ouch beveurbeeld in Deventer - woorte succesvol cricketclubs opgeriech. Nao 1880 kraog de sport snel concurrentie vaan voetbal. Väöl cricketclubs woorte voetbalclubs, of gónge allebei de sporte doen.
Toch is cricket blieve voortleve; allewijl gief 't in 't land good 6000 lui die de sport doen. Väöl vaan hun zien Zuid-Aziatische immigrante. Nederland is sinds 1966 geassocieerd lid vaan de International Cricket Council. In 1996 deeg 't veur 't iers mèt aon e WK. Heimèt huurt Nederland tot de beter len vaan boeten 't Gemeinebès. Ouch op kampioensjappe Twenty20 is 't land mèt regelmaot te zien. 't Nederlands èlftal zörgde in 2009 veur 'n groete sensatie door in 't WK Twenty20 vaan Ingeland te winne. Extra bezunder waor tot dees euverwinning plaotsvoont op Lord's, 'n aajd stadion mèt 'n extreem groete symboolweerde veur 't Ingels cricket. 'ne Soortgelieke stunt deeg 't èlftal in 2023, wie Wes-Indië in 'nen ODI-match nao 'ne superover verslage woort.[1]
In clubverband weurt cricket bij de hiere gespäöld in 'n piramide die löp vaan de Topklas euver de Hoofklas, Euvergaanksklas A en B, Twiede Klas A en B en Daarde Klas A en B. Veur Twenty20-matche weure apaarte poules belag.[2] Bij de dames gief 't allein 'n Hoofklas en 'n apaarte poule veur 't Twenty20.[3]
In Limbörg zien gein cricketclubs.[4]
In 't Belsj weurt cricket, aofgezeen vaan de meugeleke oersprunk in Vlaondere, al zeker sinds 1866 gespäöld, wie börgemeister Jules Anspach vaan Brussel e cricketveld opende. Zoe groet wie in Nederland woort de sport evels neet. Sinds 1905 heet e nationaol èlftal wel dèks tege Nederland gespäöld.
Sinds 2005 is 't Belsj geassocieerd lid vaan de ICC (daoveur al sinds 1991 geaffilieerd). Sinds 1 jannewarie 2019 weure de Twenty20-matche vaan alle ICC-leie erkind, dus ouch die vaan 't Belsj. Officieel ODI's späölt 't team nog neet.
'n Sjtad is 'n plaats wo miense wone. Traditioneel wore sjteejer plaatse mit sjtadsrechte, es 't höbbe van 'n sjtadsmoer of 't haoje van 'n mert. Taegeweurdig wörd 't óngersjeid tösse sjtej en dörper meistal gemaak op gróndj van 't aantal inwoners of van 't veurzeningeniveau. Wo dörper zich kinmerke door e lanjelik karakter, minder veurzeninge en 'n hechte gemeinsjap, zeen sjtej dichter bevolk, höbbe meer veurzeninge, en kinne gèn hechte gemeinsjap. Inwonersaantalle zeen es maotstaf sterk aafhenkelik van de algeheel bevolkingsdichheid van e gebied: zo zal 'n plaats mit zoget 1000 inwoners in Tsjaad al 'n sjtad zeen, wiel dao in Japan teminste 100.000 inwoners veur neudig zeen.
't Ongersjeid tusse sjtad en gemeinte is veural organisatorisch en juridisch, soms vormp 'n sjtad mit de omligkende dörpe 'n gemeinte. Veur de Nederlands wètgaeving besjteit de term sjtad neet, die kint allein gemeintes ('n oetzundering is de hoofsjtad Amsterdam).[1] Op 't Belsj kinne gemeintes bie Keuninklik Besjloet waere aangeduujd es 'n sjtad.
Róndj grote sjteejer bevinje zich duk 'n aantal anger plaatse die ouch 'verstedelik' zeen, det wil zegke det ze groter zeen gewaore en gedeiltelik hun dörpse karakter höbbe verlaore. Deze zogenaamde subsjteejer zeen meistal sterk op de sjtad gerich veur voorzieninge en werkgelegeheid. Sjtad en subsjteejer same heite 'n agglomeratie. Sjteejer mit miljoene inwoners nömp me 'n miljoenestad (metropool, metropolis).
'n Waereldsjtad is 'n prominent internationaal centrum op 't gebied van hanjel, bankweze, financië, innovatie en mert. De term waereldsjtad waerde geïntroduseerd door sociologe Saskia Sassen in 1991 en wörd sindsdien, dankzij de toenömmende globalisering, in toenömmende maote gebroek. De term deent neet te waere verward mit miljoenesjtad. Wo 'n miljoenesjtad 'n groot inwoneraantal haet, haet 'n waereldsjtad internationaal väöl invloed en mach. Waereldsjteejer höbbe volges Sassen meer mitein gemein dan mit sjteejer in hun eige landj. In toenömmende maote höbbe waereldsjteejer gén lenjelike politiek meer neudig, maar ze ongerhaoje drèkte bänj mitein. Ouch in Nederlandj wörd dit steeds dudelikker, wat te zeen valt aanne toenömmende vraog nao meer autonomie veur de Randstad, bijv. door 'n Randstadprovincie.
Cuba is e land, en 't groetste eiland vaan de westeleke Antille. Cuba weurt in 't noorde begrens door de Golf vaan Mexico en de Atlantischen Oceaon, in 't ooste door de Windward Passage, in 't zuie door de Caribische Zie en in 't weste door de Yucatanstraot.
't Land is sinds 1959 officieel 'n socialistische rippubliek, en woort tot 2018 geleid door de Castro-dynastie. 't Land is opgedeild in veertien provincies en ein speciaol gemeinte: 't eiland Isla de la Juventud.
Mexico is e land in Middel-Amerika en 't noordeleks land vaan Latiens Amerika. Ouch is 't 't groetste Spaonstaoleg land nao inwoeners gemete. Hoofstad is Mexico-Stad, de ierste of twiede (aofhenkelek vaan criterium) stad op de wèld. Ander stei zien Guadalajara, Monterrey en Ciudad Juarez. Mexico grens aon de Vereinegde Staote, Guatemala en Belize.
Mexico is ingedeild in 31 staote (estados), die neet nao hun hoofstad zien geneump meh hunne naom dèks al oet de Precolumbiaansen tied drage; ander naome zien in de kolonialen tied door missionaire en koloniste gegeve. Mexico-Stad ligk in 'n eige federaal distrik.
Officieel taol is 't Spaons. 7 % vaan de bevolking sprèk nog 'n Indiaanse taol; de regering erkint neet minder es 62 vaan die taole. Daovaan zien 't Maya en 't Nahuatl wiedoet de groetste. De taole die mie nao 't noorde gesproke weure zien väöl mier bedreig.
In de precolumbiaansen tied waor Mexico 't gebeed vaan versjèllende besjavinge: de Tolteke, de Mixteke, de Maya's en de Azteke. De lèste hadde e mechteg riek wie de Spanjaarde binnevele. In 1521 vereuverde de Spanjaarde, nao 'n bleudege campanje vaan e paar jaor, 't lèste deil vaan 't Azteeks riek en vestegde hei 'n kolonie.
In 1810 reep 'ne preester de oonaofhenkelekheid oet, die nao 'nen oorlog vaan elf jaor in 1821 erkind woort. Mexico woort e keizerriek. In 1822 en 1823 woorte alle Spaonse bezittinge in Middel-Amerika geannexeerd; Chiapas evels bleef nog in Spaonse hen. In 1823 woort de keizer weer aofgezat en woort Mexico 'n rippebliek. De regering perbeerde de gebejer in 't noorde, die nog aamper bewoend waore, te kolonisere; in 1836 verloor me evels Texas, wat ziech aofsjeide, en in 1848 mós Mexico 'n enorm gebeed aon de Vereinegde Staote aofstoon nao de Amerikaans-Mexicaanse oorloge. In dit gebeed is nog ummertouw 'n Spaonstaoleg cultuur aonwezeg.
In de jaore zesteg bezètde de Franse 't land en installeerde 'nen nuie keizer: Maximilaan vaan Habsburg. Deze regeerde vaan 1864 tot 1867, wie heer geëxecuteerd woort. Oonder de nui, conservatief presidente góng 't land ikkenomisch veuroet, meh verpauperde de bevolking en woort de vrijheid ummer mie beperk, zoetot in 1910 'n revolutie op geng kaom. In 1929 eindegde de dao-op volgende börgeroorlog en begós Mexico nog ins aon ikkenomische bleuj. Vaanaof 1970 evels verveel 't land in ermooj en verloor de regeringspartij PRI de steun vaan de bevolking, meh neet de mach, umtot ze door verkezingsfraude ummer eder verkezing wónt. In de jaore negeteg kaom lankzaam de democratisering op geng, en in 2000 verloor de PRI de presidentselecties.
Zwitserland, historisch wel Zweitserland (Schweizerische Eidgenossenschaft, Confédération suisse, Confederazione Svizzera, Confederaziun svizra, Confoederatio Helvetica) is 'n land in de Alpe, gaans door land umslote en grènzend aon Duitsland, Frankriek, Italië, Oosteriek en Liechtenstein. Hoofstad is 't relatief klein Bern; aander stei zien Basel, Lausanne, Thun, Zjeneef en Zürich. 't Land steit boete de EU en heet 'n reputatie es neutralen en zörgvuldege staot.
De inwoeners vaan Zwitserland zien de Zwitsers.
Al kint Zwitserland gein centripetaal nationalisme, 't is opgedeild in kantons die hiel väöl zelf beslisse; 't land heet gein staotshoof, inkel 'ne federale raod. De 26 kantons zien:
Zwitserland kint veer officieel taole: Duits, Frans, Italiaans en Reto-Roemaans. De volkstaol vaan alle Duitstaolege is Hoegalemannisch. De Franstaolege spreke vanaajds Occitaans, allewijl evels dèkser (Noord-)Frans. Veur offesjeel opsjrifte in ein taol, wie op poszegele en munte, weurt Latien gebroek.
Zwitserland woort in de aajdheid door de Keltische stamme vaan de Helvetiërs bewoend. Tijens zien sleeg tege de Helvetiërs heet Caesar 'n groete slachting oonder hun aongeriech. Nao de volksverhuizinge raakde 't land groetendeils door Germane, en wel Alemanne, bevolk.
In 1291 riechde de kantons Uri, Schwyz en Unterwalden de Zwitserse Eidgenootsjap op. Die greujde door de iewe oet tot 'n de facto oonaofhenkeleke bergrippebliek. Zoe woorte zoewel de Habsburgers es de Bourgondiërs verslage. In de zestiende iew oontstoonte in Zwitserland twie vörm vaan prottestantisme: de lier vaan Calvijn en die vaan Zwingli. De lèste woort in 't noorde de dominante religie. In 1648 woort Zwitserland, tegeliek mèt Nederland, bij de Vree van Munster erkind es oonaofhenkeleke staot.
In 1798 vele de Franse Zwitserland binne, dat in 1803 door Napoleon tot keuninkriek woort oetgerope. 't Congres vaan Wene herstèlde Zwitserland in zienen awwe vörm. In 1847 braok 'ne börgeroorlog oet tösse prottestante en kathelieke. Zwitserland bleef neutraal in zoewel d'n Iersten es d'n Twiede Wereldoorlog. 't Trooj in 1920 touw tot de Volkerbond, meh nao WOII neet tot de Vereinegde Naties. 't Land kaom nao 1950 es conservatief bekind te stoon, doordat belangrieke beslissinge vaanaaf daan bie referendum weure genaome of aafgewaeze: pas in 1971 krege vrouwlui stumrech, en 't doorde tot 2003 ietot Zwitserland lid woort vaan de VN. 
Bagdad (Arabisch: بغداد) is de houfstad van Irak. De stad ligk ane Tigris en tèltj zeaget 6 toet 7,5 miljoen inwoeaners. 't Is de grótste stad van Irak en is, nao Caïro, de grótste stad vannen Arabische werreld.
Bagdad woort gestif in 762 óngere naam Madinat as Salam ("stad vanne vraej") en woort mit tösseperiode de houfstad van 't kalifaat vanne Abbaside. Feitelik waas Bagdad de naam van e dörpke inne buurt dae euvergóng oppe kórtbiegelaenge stad. 't Waas in ieëste instansje dus 'ne bienaam, dewiel in officieel situaties de naam Madinat as Salam woort gebroek. De naam Bagdad is van hieël ajen oearsprónk en is aangetróffen in tekste oet 1800 v.Chr. De stad woort ouch waal de rónj stad geneump vanwaenge de rónj vorm.
Istanboel of Istanbul (Törks: İstanbul, oetspraok: [isˈtɑnbul]; iestánboel) is 'n stad in 't Europees en Aziatisch deil van Törkieje en waas de houfstad van 't Ottomaans Riek. Daoveur waas ze óngere naam Constantinopel de houfstad van 't Byzantiens Riek. De stad is oearsprunkelik gestif door Griekse koloniste in 667 v.Chr. en woort door häör Byzantion geneump.
Mit 14 miljoen inwoeaners is Istanboel de grótste stad van Törkieje. De stad besteitj oet zevenentwintjig distrikte die same de houfstad vanne gelieknamige pervinsje vörme.
De stad ligk ane Bosporus.
Mumbai (sinds 1995, vreuger Bombay) is de hoofstad vaan Maharashtra, India, en de groetste stad vaan dat land (17 miljoen einwoeners in 2005). Daomèt is de stad ein vaan de groetste stei op de wereld. De conurbatie is zelfs groeter es die vaan Tokio en daomèt 't groetste urbaan gebeed op de gaanse Eerd.
Mumbai ligk aon de Indische Oceaan en is de groetste ziehave vaan Wes-India. Veur 't personevervoer is 't zelfs d'n ierste have. Mumbai is ouch commercieel centrum vaan India: de effektebeurs en de reservebaank vaan 't land zien hei gevesteg. In Mumbai zit ouch 't centrum vaan de (bleujende en immense) Indiase filmindustrie: Bollywood. Wijer ligk binne de grenze 't Borivali National Park, wat wel 't eineg Nationaal Park op Eerd is wat in 'ne metropool ligk.
Al sinds de steintied moot 't gebeed boe noe Mumbai ligk bewoend zien. De stad waor vaanaof de derde iew veur Christus deil vaan 't riek vaan Asjoka; later veel 't oonder de Silhara-dynastie en oonder Gujarat. Oet de late Middelieuwe stamme de ajdste gebawwe die noe nog stoon. De naom beteikent Mojer Mumba, nao de Hindoe-godin Mumbadevi.
In 1534 vereuverde Portugal de plaots. In 1661 kaom zie in Ingelse han; aonvenkelek aon de keuning persoenlik, later aon de Ingelse Oosindische Compagnie.
In deen tied steeg 't aontal inwoeners enorm: vaan 10.000 nao 60.000 in vieftien jaor.
Tösse 1817 en 1845 woort de stad oonderworpe aon 'n ingriepend inzjenieursprojek, boebij de zeve eilen tot ei stök vasteland gemaak woorte. Wie in 1869 't Suezkenaal geëupend woort kraog de stad inins touwgang tot de haves aon de Middellandse zie en greujde ze nog sneller, tot ein miljoen in 1906. Later woort 't 't brandpunt vaan de Indiase oonaofhenkelekheidsbeweging oonder Mahatma Ghandi. In 1960 woort ze tot hoofstad vaan Maharashtra. Sins 1986 is de stad groeter es Calcutta en daomèt nómmer ein in India. 
Tösse december 1992 en jannewarie 1993 gaof 't relle tösse Hindoes en moslims, gevolg door 'ne reeks van 13 gecoördineerde bomaonsleeg op 13 miert. Daobij vele mie es 1300 doeje.
Op 11 juli 2006 oontploffe 7 bomme in euvervol forensetreine. Daobij vinde zeker 200 maan d'n doed en gief 't mie es 700 gewonde.
Op 26 november 2008 gief 't versjèllende aonsleeg in de stad mèt sjeetpartije, aonvalle op hotèls en gijzelinge. Zeker 175 doeje en 245 gewonde zien 't gevolg.
Tokio is de hoofstad en ein vaan de 47 prefecture vaan Japan. Tokio heet wel 12,4 miljoen inwoeners; de conurbatie Tokio heet 'rs nog mie. Es zelfstendege prefectuur is Tokio technisch gezeen gein stad; de bestuurleke indeiling besteit oet 23 zelfstandege stadswieke, 26 groeter stei, 5 klein stei en 8 dörper. De wieke vörme same Tokio in inge zin, de prefectuur Tokio in breie zin (Tokio-to).
Tokio is ein vaan de drökste stei op Eerd; al 't economisch verkier in Japan is aofhenkelek vaan dees stad, die nao d'n Twiede Wereldoorlog oongewoen snel gegreujd is. Ouch is Tokio de residentie vaan de Japanse keizer en de Japanse regering.
Tokio's awwe naom waor Edo. In 1457 kump de stad veur 't iers in Japanse annale veur es de keizer dao 't Edokasteel liet aonlègke, op dezelfde plaots boe noe de keizerleken hoof ligk. De börch vèlt door de jaore in versjèllende han; vaanaof 1603 is 't de residentie vaan de shogun. Ze weurt oeteindelek verweus in 1657 bij de Groete Brand vaan Edo.
Lui die in Tokio gebore zien:
Dit artikel is gesjreve (of begós) in 't Breuker. Laes hie wie v'r mit de versjillende saorte Limburgs ómgaon.
De Ganges (of Ganga) is 'n groeëte en belangrieke reveer op 't Indisch Subcontinent, die weltwied bekind is ómdat zien water in 't hindoeïsme es heilig en ritueel reinigend waert besjouwd. Ze is óngevaer 2510 kilomiëter lang en sjträömt in oeëstelike richting doer 't noorde van India en doer Bangladesh, van de gletsjers in d'r zuudwestelike Himalaya pès de mónding in de Golf va Bengale.
De belangriekste zierevere van de Ganges zint de Yamuna, de Karnali, de Son en de Gandak. Ze sjträömt langsj versjeie sjtae, zoeëwie Kanpur, Allahabad, Benares en Patna. Same mit de Brahmaputra vormt de Ganges ènne van de groeëtste delta's van de welt.
De Ganges waert gevormd in d'r Indiase daelsjtaat Uttarakhand doer de samelaop van twieë sjträöme, de Bhagirathi en de Alaknanda. De Bhagirathi, d'r belangriekste toeveurder, begint aan d'r Gangotri-gletsjer, woeë ze gevoed waert doer sjnieë en ies.
Nao 'ne laop van 200 kilomiëter doer d'r Himalaya bereikt de reveer bie de baevaartplaatsj Haridwar de dichbevolkde Indus-Gangesvlakde, 'ne breije reifel tösje d'r Himalaya in 't noorde en de Vindyaberg in 't zuje. Bie Haridwar waert mit 'ne dam 'n dael van 't water ómgeleid via 't Gangeskanaal, dat aagelag is vuur 'ne kórte waeëg te gaeve nao de parallel laopende Yamuna, die pas 800 kilomiëter oeësteliker mit de Ganges samekump.
Bie de sjtad Allahabad kómme de Ganges en de Yamuna same. Dit punt is bekind es d'r Sangam en is 'n heilige plaatsj in 't hindoeïsme.
I Bangladesh verdaelt de Ganges zich in e groeët aantal erm. D'r belangriekste erm is de Padma, die samekump mit de Brahmaputra. Same vorme ze 'ne delta va 44.000 km². D'r deltagrónd is bezónger vröchbaar, woeë o.m. ries en thieë op waeëre verboewd. In 't zuje van dizze delta ligke de Sundarbans, 'n enorm sjtèlsel va watere en zómpe dat bedekt is mit sjtroekgewas en zómpbusj.
In 't hindoeïsme waert de Ganges es 'n godin besjouwd. Geläövige die zich wesje in de reveer, wisse op die maneer hun zung oet. Jaorliks trèkke miljoeëne hindoes nao de sjtae langsj de Ganges vuur hun zieël te reinige doer zich te wesje in de reveer. Sómmige hindoes völle aoch flesje mit 't reveerwater, die ze da mit nao haem numme vuur mit te baeje.
De Ganges is aen van de mieës vervoelde reveren op de welt. Dees vervoeling waert vuural veroerzaakt doer miensjelik aafval, mer aoch doerdat daagliks 350 doeëje in de Ganges waeëre gesjmieëte. Doer in de reveer te bieje kint me richtig krank waeëre. Toch bieje jaorliks miljoeëne pilgrims in 't water. Langsj de Ganges woeëne aoch mieë es 400 miljoeën luuj.
De vervoeling bedreigt de fauna in de reveer. D'r zjwumme twieë dolfiensaoërte in de Ganges: d'r Gangesdolfien en d'r Indische dolfien. Wiejer gieëft 't nog d'r Gangesgaviaal en 'ne zeutwaterhaai.
De Sjtille Oceaan, Sjtille Zuudzee of Grote Oceaan (Ingels: Pacific Ocean), aafgeleid van de Latiense naam Tepre Pacificum, "Vreedzaam Zee", is 'nen oceaan dae lik tösse Oos-Azië, Noord-Amerika, Zuud-Amerika en Australië. D'n oceaan grens in 't noorde aan de Noordelike Ieszee en in 't zuje aan de Zudelike Oceaan. 
De Sjtille Oceaan is de grótsten oceaan op aerd. Hae haet 'n gemiddelde deepde van 4,280 m.[1] en 't deepste puntj lik op 10.924 maeter. Hae haet 'n oppervlakte van 165,2 miljoen km², ofwaal 32% van 't aerdoppervlak. Inclusief randjzeeë bedreug de watermassa zelfs 35% van 't totaal aerdoppervlak, twee keer zo groot es d'n Atlantischen Oceaan. De watermassa is óntsjtange nao 't opbraeke van 't supercontinent Pangea.
D'n oceaan is veur 't eers door 'nen Europeaan gezeen door de Sjpaanse óntdekkingsreiziger Vasco Núñez de Balboa in 1513. Van 1519 toet 1522 bevoor de Portugeese óntdekkingsreiziger Ferdinand Magallan d'n oceaan.
In 1642 óntdekde Abel Janszoon Tasman Tasmanië and Nuuj-Zeelandj en in d'n 18de eew zörgde Franse excursies in Polynesië en de Ingelse mit de drie tochte van James Cook veur 't wiejer óntdekke van d'n oceaan.
D'n temperatuur van 't water in d'n Sjtille Oceaan löp oetein van ónger 0 °C in de poolgebiede toet óngeveer 29 °C róndj de aeveneer. 't Zaltgehalte löp ouch oetein op de versjillende breitegraode. Naobiej de aeveneer is 't water neet zo zalt es op anger plaatse. Dit kump door euvervleudige equatoriale raege. Biej de pole is 't water ouch minder zalt, doordet dao neet väöl verdamping van 't water plaatsvinjt.
De sjtroumrichting van 't water van d'n oceaan löp euver 't algemein mit de wiezers van de klok mit op 't noordelik halfróndj, en taege de wiezers in op 't zujelik halfróndj.
D'r bevinjt zich ein gans groot gebeed mit 'n hoog concentratie zee-aafval in de Sjtille Oceaan, det ouch waal kunssjtófarchipel waert geneump.
De Sahara (Arabisch : الصحراء الكبرى) is de groetste weuste op eerd. Zie is gelege in Noord-Afrika en strek ziech oet vaan de Westeleke Sahara aon de Atlantische Oceaan tot aon Egypte aon de Roej Zie. Aon de noordkant weurt zie begrens door de Middellandse Zie en 't Atlasgebergte. De zuidkant weurt gevörmp door de Sahel, 'n gebeed wat einegszins begreujd is. De roej markering op de kaart gief slecht zier globaal aon boe de Sahara ziech bevind; de grens is vaag.
De naom Sahara is aofgeleid vaan 't Arabisch woord sahra, wat weuste in algemein zin beteikent. 
Dewijl allewijl de Sahara 'n groete weuste is, waor dat neet altied zoe. Tijdes 't Pleistoceen en 't Holoceen bestoont de Sahara nog veur 't groetste deil oet savanne, en leefde dao ouch väöl plantesoorte. In dees periode kóste lui ziech good handhave in dees streike es verzameleer en jaoger. Al-evel leefde de olifante, baviaone, katechtege etc., nog tot in 't neoliticum in 't gebeed wat allewijl de Sahara hèt, en tot 'n miljoen jaor trök waore d'r nog plante te vinde die v'r allewijl allein in nate, vochtege gebiede aontreffe of zelfs in de trope. 
In de Sahara zien nog reste trök te vinde vaan diverse minseleke rasse, zowie de Homo habilis en de Homo australiphithecus. In de huidege Sahara kinne daan ouch tot twie miljoen jaor aw steine wèrktuig weure aongetroffe.
Mèt de versjèllende iestije veranderde 't klimaat, mèt naome de neerslaag, en daomèt ouch de begreujing. Lankzaanaon kraog de Sahara 't uterlek wat allewijl kin weure aongetroffe in de Franse Provence, en nog later woort 't gebeed tot 't type wat v'r allewijl kinne: 'n dorre, zanderege vlaakte mèt wieneg begreujing. 
Sins de zomer vaan 2005 gief 't ouch in 't zuidelek deil vaan de Sahara hei en dao oonweer. 't Liekent es of dit deil transformeert in 'n Sahel zone.
In de zomer vaan 2005 trok zelfs n zwoer oonweerscomplex dweers door de Sahara riechting de Middellandse Zie, get wat väöl meteorologe en klimaatdeskundege tot veur kort veur oonmeugelek heelte.
Tegeliekertied liekent de Sahara mie grip te kriege op Zuid-Europa.
De extreem werm bovelochte oet de Sahara veroorzake laankdorige hittegolve in Europa. Heidoor kóste de letste jaore apocalyptisch ougende bosbrande in Spanje, Portugal, Italië en Griekenland ontstoon.
De oppervlaakte vaan de Sahara bedreug oongeveer 9.065.000 veerkante kilometer, en is dus oongeveer 135 kier zoe groet es Nederland.
De Sahara umvat, gaans of een deil vaan:
De Arabische Democratische Rippebliek Sahara (Westeleke Sahara) is 'n umstrede gebeed. 't Grondgebeed wat weurt geclaimp door zoewel de rippebliek es door Marokko ligk ten zuidweste vaan Marokko, en is 'n veurmalege Spaonse kolonie.
De strook zjust ten zuide vaan de Sahara weurt de Sahel geneump, en de len boe-in dizze (haaf)weuste ligk de Sahel-landen.
De Sahara is zier druug en de gemiddelde neerslaag bedreug minder es 100 millimeter per jaor. De daog zien zier werm en de nachte relatief kaajd (dit fenomeen kump veur in de mieste weuste).
Neet de gaanse Sahara besteit oet de kenmerkende zandduine, 't gief ouch väöl rotsechtege gebeje. In feite besteit slechs 20% vaan de Sahara oet zand, de rest is rotsechteg. 
Op versjeie plaotse in de weuste koume oases veur, plaotsen boe drinkwater aon of kortbij de oppervlaakte kump.
Midde in de weuste ligk 't Tsjaadmeer, 't op ein nao groetste zeutwatermeer vaan de Sahara. 
Saharastöb is stöb vaan zandstörm oet de Sahara wat via de atmosfeer tot aon Belsj en Nederland of zelfs noordeleker kin koume en wat mèt de rege op eerd neerkump. 
In Algerije, Libië en Tsjaad weurt väöl olie en eerdgaas gewonne. In Marokko en de Westeleke Sahara weurt fosfaat gewonne.
In de Sahara kump 'n groete versjeieheid aon biestesoorte veur, boe-oonder de addax (Addax nasomaculatus), manesjaop (Ammotragus lervia), jachluipaard (Acinonyx jubatus) en gestriepte hyena (Hyaena hyaena). De plante zien ouch aon de groete temperatuursjogkelinge aongepas. Zoe höbbe ze lang wortels um water gemekeleker oet de groond te hole, ze höbbe klein en dikke blajer en ze zien ouch klein.
