ဒီမိုကရေသီ (အဲင်းကလေတ်: Democracy) (ဂရိ: δημοκρατία, dēmokratiā) ကရိုꩻဒါႏ လိတ်ဖြုံႏငဝ်းငွါယိုနဝ်ꩻ အဝ်ႏဒျာႏ ဂရိဘာႏသာႏငဝ်းငွါ "‌demos" (ခမ်းသားလိုꩻအာ) တောမ်ႏ "kratos" (အာႏဏာႏစီꩻကန်ꩻ)ကို လင်ꩻလွဉ်နဝ်ꩻသွူ။[၁] ဒီမိုကရေသီ ကရိုꩻနဝ်ꩻ ခမ်းသားအကျိုꩻတွက်တာႏ "ခမ်းသားနမ်းတင်" ကနွို့ပါညီꩻသော့ꩻဒါႏ ခမ်းသားအစိုႏရ အိုပ်ချုတ်ရေꩻဒျာႏသွူ။ ခမ်းသားဖုံႏ အိုပ်ထိန်ꩻချာဒျာႏနဝ်ꩻသွူ။ ခမ်းသားလိုꩻအာ ကပွိုင်ႏစိုꩻဒါႏအာႏဏာႏ စနိစ်ဒျာႏသွူ။ အဝ်ႏဂရိငဝ်းငွါ "ဒေမိုး" (ခမ်းသားလိုꩻအာ/ ခမ်းသားမွိုးဖါ) တောမ်ႏ "ကရေးသီးယား" (အာႏဏာႏ/ ပွိုင်ႏစိုꩻအာႏဏာႏ) ယိုနီဖြုံႏ ချာႏပြန်ႏခြွဉ်းဗူႏယင်းတဲင် အဓိပ္ပာယ်ႏလꩻ "ခမ်းသားလိုꩻအာစွိုꩻ နွို့ပါပွိုင်ႏစိုꩻဒါႏ အာႏဏာႏစနစ်" နုဲင်းနဝ်ꩻသွူ။ ပွိုင်းလဲင်ႏ ဂရိခမ်းဝေင်ꩻတန်ဖုံႏကိုနဝ်ꩻ ခမ်းသားဖုံႏ အဝ်ႏနွို့ခွုမ်မာꩻတိုက်ရိုက်လွေꩻ အစိုႏရထာꩻမာꩻတန်ကိုနဝ်ꩻသွူ။
လိတ်ဖြုံႏသဖော်ꩻအလꩻ စဲင်းစဲ့တဗာႏ ဗွောင်ဖွင်ꩻခါꩻ ဒီမိုကရေသီအဓိပ္ပာယ်ႏ တအဝ်ႏတဝ်းလဲ့ ခမ်းထီရေꩻအာႏဏာႏယို ထွာဒျာႏ အဝ်ႏသော့ꩻလွေꩻဗာႏ အရွယ်ႏတွိုႏ ခမ်းသားသီးစူကိုနဝ်ꩻသွူ။  ဒီမိုကရေသီ ကရိုꩻနဝ်ꩻ ဆဲင်ႏရာꩻနမ်းခြောင်ꩻဝိသေသ လိတ်ဖြုံႏတောမ်ႏ ဝွေꩻဝေါဟာရယို မိဉ်ႏအွဉ်ႏတွယ်ꩻဝင်ꩻနဝ်ꩻ အဓိပ္ပာယ်ႏပေါင်းထန်ႏပေါင်းအဝ်ႏသွူ။ ဥပမာႏအနေႏ ဒီမိုကရေသီနဝ် အဝ်ႏလွေꩻ လစ်ဗရယ်ဒီမိုကရေသီ (Liberal Democracy)၊ နမ်းခြောင်ꩻပျုဒီမိုကရေသီ (Representative Democracy)၊ နွို့ပါခွုမ်မာꩻဒီမိုကရေသီ (Participatory Democracy) တောမ်ႏ တုဲက်ရုဲက်ဒီမိုကရေသီ (Direct Democracy) ဖုံႏဒျာႏသွူ။
ဒီမိုကရေသီယို ခေတ်တသာ ခမ်းထီရေꩻထာꩻယူႏထာꩻထီႏဖုံႏအကို ခံႏဗာႏအွဉ်ႏတန်ႏဖိုꩻသွတ်ꩻ စနစ်ဒျာႏသွူ။ ခမ်းထီရေꩻစနိစ်ဖုံႏ အဝ်ႏစွုမ်ႏဒါႏအကို အမေႏရိကန်ႏခမ်းခြွဉ်းဗူႏ၊ အာဖရိကတွိုက်ကို ကအိုပ်ချုတ်ဒါႏ ပါတီတဗာႏစနိစ် ခမ်းထီဖုံႏ တောမ်ႏ ကွန်မျူနိစ်ခမ်းထီဖုံႏ ကားကအဝ်ႏနဝ်ꩻ နမ်းတောမ်ႏနမ်း အဝ်ႏဟဲ့ꩻဖန်အဝ်ႏဒေါ့ꩻချာ ဒီမိုကရေသီ ခမ်းထီဖုံႏဒျာႏအကျောင်ꩻ နုဲင်းနဝ်ꩻသွူ။ ခရိစ်နေင်ႏ ၁၉၅၀ ဗာႏ ထွိုင်ႏမာꩻလွေꩻ ဒီမိုကရေသီခရာႏ ယူနက်စကို ပွယ်ꩻညီႏလာႏခံႏနဝ်ꩻ ထီႏမော့ꩻလွေꩻဗာႏ တသျင်ႏလျင်ꩻစဲင်ႏတဝ်းဒါႏ ထာꩻယူႏထာꩻထီႏယို လဏ္ခာႏနဝ်ꩻသွူ။ ညီႏလာႏခံႏကို ကကေႏညာႏဒါႏ ခမ်းထီရေꩻစနိစ် အဗွေတဗာႏ အဝ်ႏလိုမ်းကိုမ်ႏဒျာႏအကျောင်ꩻ ကထင်ႏလွဉ်ဒါႏ ခမ်းထီပေါင်ꩻ(၅၀)လွိုနဝ်ꩻ အဝ်ႏဒေါ့ꩻရောင်ဒျာႏ ဝွေꩻသီးခမ်းကိုဖုံႏနဝ်ꩻ ဒီမိုကရေသီ အိုပ်ချုတ်ရေꩻ အခွေါင်တဗာႏ အဝ်ႏဒျာႏအကျောင်ꩻ နုဲင်းနဝ်ꩻသွူ။ မဲဉ်ဒေါ့ꩻရောင်နုဲင်းမုဲင်ꩻဒေါ့ꩻ ဒီမိုကရေသီ ကရိုꩻဒါႏ အဗဲ့ꩻအရသာႏအထီအသွီႏနဝ်ꩻ အဝ်ႏခမ်းသားစူကိုကလင်ꩻလွဉ်ဒါႏအာႏဏာႏယို ဖေႏကထွာလင်ꩻဗာႏယင်းဒျာႏ ခမ်းသားသီထျꩻ ခမ်းသားသီးအတာႏနဝ်ꩻသွူ။
ပရိုတေင်း (အိန်းကလေတ်: Protein) ကရိုꩻနဝ်ꩻ အမီနို အဲတ်သစ် ဖုံႏ ကဖွဲ့ꩻဗူႏခါꩻဒါႏ ဩဂဲန်းနစ် ဒြပ်ခြွဉ်း တမျိုꩻဒျာႏသွူ။ အမိုင်နိုအဲတ်သစ်ဖုံႏကအဝ်ႏဆွိုက်စပ်တဝင်ꩻနုဲင်းတဖြွီꩻသူꩻနဝ်ꩻ ကွပ်ပွိုးအဆွာꩻလွဉ်ꩻငါႏတဲင် အဝ်ႏတခွေႏဗာႏနေးတွော့ꩻ လဲင်ꩻတလွုံꩻနေးစွဉ်ႏဒျာႏသွူ။ အမိုင်နိုအဲတ်သစ်ဖုံႏ ကအဝ်ႏသော့ꩻဒါႏ ပေါ်လီမာအကိုနဝ်ꩻ နေးတွမ်ႏပဲစ်တိုက်သီး (peptide bond)ဖုံႏတွော့ꩻ အဆွိုက်စပ်လွေꩻ  ကာဗောက်သိုင်း (carboxyl) အစွိုꩻဗူႏ တွမ်ႏ အမီနို (amino) အစွိုဗူႏဖုံႏအခါႏကိုသွူ။ ပေါင်ꩻဗူႏပရိုတေင်းတမျိုꩻခိန်ႏတွင်ꩻ အမီနို အဲတ်သစ်ဖုံႏယို အီႏဆွိုက်အီဗာႏနေးတွမ်ႏ အစီႏအစဉ်ႏနုဲင်းမုဲင်ꩻကရိုꩻနဝ်ꩻ အအွဉ်ႏနယ်နေးဒျာႏတွမ်ႏ စွိုးဗီသကရိုꩻဒါႏ စီး (Gene) ဖုံႏအကို သွံဖြုံႏတတွဲꩻ စွိုးခွိုꩻသင်္ကေတ (genetic code) ဖုံႏသွူ။ [၁] 
ပရိုတေင်းကပေါင်ꩻဗူႏထာꩻနဝ်ꩻ အမီနိုအဲတ်သစ်အဝ်ႏ ၂၀မျိုꩻသွူ။ နဝ်ꩻထွူတကာႏတဝ်း ဗေတ်အစျꩻအကင်အလင်ဖုံႏလဲ့  ဖျင်ဟဝ်ဖေႏပရိုတေင်းယိုကပေါင်ꩻဗူႏထာꩻတဲင် အပြောင်ꩻလုဲင်ႏဖေႏ ပရိုတေင်းသီး အရုပ်သတ္တိꩻ၊ အဓာတ်သတ္တိꩻ၊ အဗျာႏလိမ်ꩻမုꩻ၊ ညိမ်ꩻစွူမုꩻဖုံႏသွူ။ ပရိုတေင်းဖုံႏနဝ်ꩻ အချင်ꩻချင်ꩻပူꩻတွဲꩻတဝင်ꩻတွော့ꩻ ထွာလွဉ်အီ အကွို့ꩻအခဝ်တိဉ်ႏစွူတဗာႏတဲင် ဝွေꩻနဝ်ꩻ မာꩻဖေႏဗာႏ ဝင်ꩻကသတ်မတ်ခါꩻဒါႏ ထာꩻမာꩻတမျိုꩻသွူ။
ပရိုꩻတေင်းကရိုꩻယိုနဝ်ꩻ ဗွိုန်ပီနုဲင်း ဇီဝမော်လီစျူးအတန်စားအလင်ဖုံႏနေနေ ဝွေꩻယိုတဲ့ သꩻသားသီးအတာႏ အရေꩻတန်ဒြပ်တခြိုꩻတမျိုꩻဒျာႏနေနေတဲင် သဲလ်တဗာႏ အသက်ဖေႏကမွန်ဗန်ꩻနွောင်ꩻရေꩻအတာႏ ဝွေꩻသီးမာꩻဖေႏဗာႏထာꩻမာꩻနေနေသွူ။ ပရိုတေင်းကရိုꩻနဝ်ꩻ အိဉ်သိုင်းဖုံႏဒျာႏကဲဉ်းအာတဲင်တွော့ꩻ ဇီဝမာꩻဓါတ်ဖေႏကပြိုင်(ဖေႏကတွင်ႏ)အီအတာႏ ဝွေꩻနဝ်ꩻထွာဒျာႏ ဓာတ်စွဲကိုတမျိုꩻနဝ်ꩻသွူ။ ပရိုတေင်းဖုံႏယိုတဲ့ ထွာဒျာႏ သꩻသားသတ္တဝါႏသီးအတာႏ အရေꩻတန်အဟာႏရဓာတ်တမျိုꩻနေနေသွူ။ သꩻသားသတ္တဝါႏသီးအသက်မွန်ဗန်ရေꩻအတာႏ အရေꩻကတန်ဒါႏ အမိုင်နိုအဲတ်သစ်အမျိုꩻ၂၀လွုမ်းလွုမ်းယို ဝွေꩻသီးနမ်းတွမ်ႏနမ်းထေမာꩻချာတဒါႏတဝ်းနဝ်ꩻမ့ꩻ အာႏကွိုꩻဗာႏနေး ပရိုတေင်းဖုံႏနဝ်ꩻသွူ။ သတ္တဝါႏသီးကအံႏသော့ꩻခါꩻဒါႏအဆာႏအဟာႏရဖုံႏ အမိဉ်ႏဒွိုႏပဲစ်ꩻဟို့ꩻကိုတွင်ꩻနဝ်ꩻ ဝွေꩻသီးကအံႏသော့ꩻခါꩻဒါႏ ပရိုတေင်းဖုံႏယို ဖေႏကထွာ အမိုင်နိုအဲတ်သစ်အတာႏ မာꩻပြုဲင်ထွူတဲင်တွော့ꩻ အထူႏသွုံꩻလွေꩻအီ ဇီဝခါႏထွာကုဲင်မုꩻကိုသွူ။
ခွိုꩻဗီဇအကိုကပါသော့ꩻဒါႏ အချက်အလက်ဖုံႏအလ့ꩻ  အွဉ်ႏဆွိုင်ꩻရဲဉ်ႏထွူ အမိုင်နိုအဲတ်သစ်ဖုံႏတွော့ꩻ ပေါင်ꩻစပ်ဖွဲ့ဗူႏအီ ပရိုတေင်းသွူ။ ပရိုတေင်းဖုံႏနဝ်ꩻ ပေါင်ꩻဗူႏအီႏဒျာႏတွမ်ႏ ဆဲင်ႏရာꩻအမိုင်နိုအဲတ်သစ်ရဲဉ်ႏဖုံႏ စွုမ်ႏဗာႏဗာႏသွူ။ ဗီသအမုဲင် ကရိုꩻနဝ်ꩻ ကိုဒွန်(codon) ကရိုꩻဒါႏ နျူကလီတိုက် သွံဖြုံႏတွယ်ꩻတစွုံႏဒျာႏသွူ။ အမုဲင်တစွုံႏတစွုံႏယိုနဝ်ꩻ တင်ခါꩻဖေႏ အမိုင်နိုအက်သစ်တမျိုꩻစီႏသွူ။ methionine သင်္ကတအမုဲင်နဝ်ꩻ ထွာဒျာႏ AUG သွူ။ ဒီအဲန်အေအကိုနဝ်ꩻ နျူကလီရိုတိုက်အဝ်ႏ ၄ မျိုꩻတဲင်တွော့ꩻ ကထွာနွောင်ꩻဒါႏ ကိုဒွန်အဆေ့ꩻအအာနဝ်ꩻ အဝ်ႏ ၆၄ မျိုꩻသွူ။ ကွပ်ပွိုးနဝ်ꩻမ့ꩻတဲင် ကိုဒွန်ကကိုယ်ႏစာꩻပျုခါꩻဒါႏ အမီနိုအဲတ်သစ်ယင်ဟန်ႏနဝ်ꩻ အဝ်ႏတဗာႏလွုမ်ꩻတကာႏတဝ်းသွူ။ [၂]
ဒီအဲန်အေခွိုꩻဗီသဖုံႏနဝ်ꩻ ပထမအရီးသွတ်ꩻ အမ်အာအန်အေ (messenger RNA, mRNA) အနေႏ RNA polymerase ကရိုꩻဒါႏ ပရိုတေင်းဖုံႏကူꩻပြောင်ꩻဖေႏဒျာႏသွူ။ အမ်အာအန်အေယို အွဉ်ႏတပျာႏနေးတွော့ꩻ ရိုင်ဗိုသုန်းဖုံႏနဝ်ꩻ ပေါင်ꩻစပ်ဖေႏ ပရိုတေင်းအနေႏသွူ။ [၃]
အဝ်ႏအမ်အာအန်အေ နမ်းတပျာႏတွော့ꩻ ကပေါင်ꩻစပ်လွဉ်ဒါႏ ပရိုတေင်းယိုနဝ်ꩻ ဝင်ꩻဟဲ့ꩻ ချာႏပြန်ႏဘာႏသာႏ(translation) နုဲင်းနဝ်ꩻသွူ။ ရိုဗိုသုန်းဖုံႏနဝ်ꩻ တွယ်ꩻခြꩻတွမ်ႏ အမ်အာအန်အေလောင်းတဲင် ဖတ်ထွားဖေႏ နျူကလီရိုတိုက်သွံဖြုံႏတဲင် တွယ်ꩻဖက်ယင်း ကိုဒွန်နဝ်ꩻတဲင် ပေါင်ꩻစပ်အီ အမီနို အဲတ်သစ်သွူ။ [၂] ပရိုတေင်းအပေႏအတန်နဝ်ꩻ အဓိကဒျာႏ အမီနိုအဲတ်သစ်ပါသော့ꩻ အဆေ့ꩻအအာအလွောက်ꩻသွူ။
ဇီဝဓါတုဗေဒ (အိန်းကလေတ်: Biochemistry) ဇီဝဓာတု ကရိုꩻနောဝ်ꩻ ပညာႏရပ်အစား ကထောင်ထွားလွေꩻ သက်အောဝ်ႏသတ္တဝါႏသီး (နမ်းကို)ဓါတုဗေဒဆဲင်ႏရာꩻကမာꩻထာꩻမာꩻဖုံႏ နောဝ်ꩻသွူ။[၁] ပညာႏရပ်အစားယိုနောဝ်ꩻ ပရိုတိန်း(အယာႏဓါတ်)၊ ကာဗိုဟုဲက်ဒရေက်(အနွိုးပါအယုဲင့်ဓါတ်,ကော်ႏဓါတ်, ကစီဓါတ်(starch))၊ လိစ်ပေတ်(အဗဲ့ဓါတ်)၊ နျူကလေတ်အဲစ်သေတ်၊ အဲဉ်းသုဲင် တောမ်ႏ ဇီဝမော်လီစျူးဖုံႏ စတဲင် သဲလ် အကွို့ꩻအခေါဝ်ဖုံႏ မာꩻတယ်ႏအပုံႏနုဲင်းမုဲင်ꩻ၊ အမာꩻထာꩻမာꩻနုဲင်းမုဲင်ꩻ ကရိုꩻဖုံႏယို ပွိုင်းဝွို့လွေꩻတဲင် ထောင်ထွားလွေꩻဒျာႏ ပညာႏရပ်စားနောဝ်ꩻသွူ။
အဲဉ်းသုဲင်ဖုံႏယို ထွာဒျာႏပရိုတိန်းဖုံႏတဲင် သက်အောဝ်ႏသတ္တဝါႏသီးနမ်းကို ဓါတ်ကမာꩻထာꩻမာꩻဖုံႏ တမာꩻပြောင်ꩻလုဲင်ႏအီတောဝ်းတွော့ꩻ ဓါတ်ထာꩻမာꩻနုန်ꩻဖေႏယိင်းကထို ယိင်းယံမွိုင်အတာႏ စွဲပင်ႏကိုဖေႏဒျာႏ စွဲကမ်းဓါတ်ဖုံႏနောဝ်ꩻသွူ။ အဲဉ်းသုဲင်ဂုဏ်ႏသတ္တိဖုံႏနောဝ်ꩻ မာꩻစဖေႏဓါတ်ထာꩻမာꩻ၊ ပင်ႏထိုဖေႏဓါတ်ထာꩻမာꩻနှုန်ꩻ၊ မာꩻယွမ်ꩻချာဖေႏ ဓါတ်ထာꩻမာꩻကစအာႏ ဖုံႏနောဝ်ꩻသွူ။ အဲဉ်းသုဲင်ယင်ဟန်ႏနောဝ်ꩻ ပရိုတိန်းဖုံႏမွေးတောဝ်း ထွာဒျာႏ ရုဲင်ဘိုနျူကလစ်အဲစ်သေတ်ဖုံႏတဲင် အစားနောဝ်ꩻနောဝ်ꩻဟဲ့ꩻ ရုဲင်ဘိုသုမ်း ဖုံႏနောဝ်ꩻသွူ။ နျူကလေတ်အဲစ်သေတ် ယို ထွာ နျူကလီယိုတုဲက် ပေါ်လီမာ ဖုံႏဒျာႏသွူ။ နျူကလီယိုတုဲက်ဖုံႏနောဝ်ꩻ တသာႏသိကျာꩻ၊ ဖော့စဖိတ် တောမ်ႏ နုဲက်ထရိုစေဉ်ဘေ့သ် အခြွဉ်းအဗူႏဖုံႏ နောဝ်ꩻသွူ။ နျုကလေတ်အဲစ်သေတ်ဖုံႏယို သက်အောဝ်ႏသတ္တဝါႏဖေႏကထွာလွဉ်အတာႏ ကစုခြွဉ်းနောဝ်ꩻ ထွာ အရေꩻပါ အခေႏခံႏယူနစ်ဖုံႏ နောဝ်ꩻသွူ။
ခွိုꩻဗီဇသင်္ကေတ အပုံႏကဗွိုန် တဖြွီꩻနီလီးကအောဝ်ႏလိမ်ꩻဗဲဉ်ဝါင်ꩻတွော့ꩻ ထွာတဖြွီꩻတလီး ပုံႏ ကအောဝ်ႏဒါႏ (DNA - ဒီအောက်သီ ရုဲင်ဘို နျူကလစ် အဲစ်သေတ်) ယို ကုဲင်းထုမ်ႏထွားမော့ꩻနွောင်ꩻအာ နျူကလေတ်အဲစ်သေတ်တစွိုးနောဝ်ꩻသွူ။ ဒီအဲဉ်အေ (DNA)ယိုနောဝ်ꩻ သက်ကအောဝ်ႏ သဲလ်အကို အီႏမာꩻဗာႏထာꩻမာꩻနုဲင်းမုဲင်ꩻကရိုꩻယို အီႏထွဉ်ႏဖေႏအတာႏ အချက်အခရာႏပေါင်ꩻ အာမရေႏမရာႏဖုံႏ အောဝ်ႏပါသော့ꩻနောဝ်ꩻသွူ။ သက်အောဝ်ႏသဲလ်ဖုံႏကို အရေꩻပါကဏ္ဍအကို ကအောဝ်ႏပါသော့ꩻဒါႏ အာရ်အဲဉ်အေ (RNA)ဖုံႏယိုလဲ့ နျူကလေတ်အဲစ်သေတ် တမျိုꩻဒျာႏနေနေနောဝ်ꩻသွူ။ 
ကာဗိုဟုဲက်ဒရေက် အကို တသာႏသိကျာꩻဓါတ် (အနွိုးဓါတ်)တောမ်ႏ ကော်ႏယုဲင်ꩻ ကစီဓါတ်ဖုံႏ အောဝ်ႏပါသော့ꩻနောဝ်ꩻသွူ။ အရိုꩻသွတ်ꩻ အသျင်ꩻသွတ်ꩻ ကာဗိုဟုဲက်ဒရေက်နောဝ်ꩻ ဂလူးကို့သ်၊ ဂလဲစ်တို့သ်၊ ဖရပ်တို့သ် ဖုံႏ စတဲင် မိုနိုသဲက်ခရုဲက်ဖုံႏနောဝ်ꩻသွူ။ မိုနိုသဲက်ခရုဲက်ဖုံႏယို ထေထန်ႏထီဓာတ်ထာꩻမာꩻ(ရေထုတ်ဓါတ်ပြု)တွော့ꩻ ထွာလွဉ်မော်လီစျူး ဆွာꩻရွားတပင်(တလီး) အနေႏတဲင် မာꩻခြွဉ်းစုဗူႏထဲင်း ပေါ်လီသဲက်ခရုဲက်ဖုံႏနောဝ်ꩻသွူ။ ပေါ်လီသဲက်ခရုဲက်ဖုံႏနောဝ်ꩻ အွဉ်ႏဆွို့ မိုနိုသဲက်ခရုဲက်ဖုံႏ အွဉ်ႏဆွို့ပေါင်ꩻစပ်တောမ်ႏ အဲစ်သီတယ်အုပ်စုဖုံႏတဲင် ထွာကစုခြွဉ်းပေါင်ꩻစပ်ခါꩻ မော်လီစျူး တန်ဖုံႏဒျာႏ နောဝ်ꩻသွူ။ ဥပမာႏ ကစီ၊ ကလုဲင်ကိုစေဉ် တောမ်ႏ သဲလူးလို့သ်ဖုံႏယို ပေါ်လီသဲက်ခရုဲက်ဖုံႏဒျာႏနောဝ်ꩻသွူ။ 
ပရိုတိန်းဖုံႏနောဝ်ꩻ ထွာဒျာႏ အမီနိုအဲစ်သေတ်သီးဖုံႏ ပေါ်လီမာဖုံႏနောဝ်ꩻသွူ။[၂] သက်အောဝ်ႏလောကအကို ထီႏမော့ꩻနွောင်ꩻ(ထီႏခါꩻထွူလဲဉ်း) အမီနိုအဲစ်သေတ် အောဝ်ႏအမျိုꩻ (၂၀)မျိုꩻသွူ။ အမီနိုအဲစ်သေတ် အချင်ꩻချင်ꩻထွိုင်ႏတွယ်ꩻဒပ်လွဉ်ခိန်ႏနောဝ်ꩻ ထွာအီလွဉ်ဖေႏ ပဲစ်တုဲက်ဓါတ်တခြိုꩻဖုံႏနောဝ်ꩻသွူ။ အမီနိုအဲစ်သေတ် နီဗာႏ ကတွယ်ꩻဒပ်ယို ဟဲ့ꩻ ဒုဲင်ပဲစ်တုဲက် တဲင် မိဉ်ႏတွယ်ꩻဒပ်အောဝ်ႏဗွို့ꩻသွံဗာႏနောဝ်ꩻဟဲ့ꩻ ထရုဲင်ပဲစ်တုဲက် ၊ မိဉ်ႏအောဝ်ႏဒပ်အောဝ်ႏဗွို့ꩻလွို သွံဗာႏမာꩻကီနောဝ်ꩻဟဲ့ꩻ ပေါ်လီပဲစ်တိုက် နောဝ်ꩻသွူ။ 
လိစ်ပေတ်ဖုံႏယို ထွာဒျာႏ အဗဲ့ꩻ တောမ်ႏ ဖယောင်ꩻဖုံႏနောဝ်ꩻသွူ။ အဗဲ့ꩻခဲꩻဗွေစား(အဗဲ့ꩻစိုမ်းယိုꩻတောဝ်းစား,(saturated oil)) လိစ်ပေတ်ဖုံႏနောဝ်ꩻ ဓါတ်ရွေꩻကရဲခါꩻ(စည်း)ဖုံႏအောဝ်ႏပါတထပ်တဲင် ထီႏနွောင်ꩻ ထောပတ်နမ်းမန်ꩻကိုဖုံႏနောဝ်ꩻသွူ။ အစားနောဝ်ꩻနောဝ်ꩻ လမ်းခန်ꩻကိုအခွꩻအလျားအခေႏအနေႏကိုနောဝ်ꩻ အောဝ်ႏထွာအခဲꩻအနေႏသွူ။ လိုꩻသီးနမ်းခန်ႏထာႏအကို ကစုရွမ်ခါꩻဒါႏ လိစ်ပေတ်ဖုံႏနောဝ်ꩻ ထွာအာႏရဲင်ꩻအစွန်ꩻ အရင်ꩻအရွီးဖုံႏနောဝ်ꩻသွူ။ နမ်းခန်ႏထာႏမိဉ်ႏအောဝ်ႏလိုႏ အစွန်ꩻအအာႏ အာအာခိန်ႏနောဝ်ꩻ ဓါတ်တိုꩻမာꩻပꩻလွေꩻ လိစ်ပေတ်မော်လီစျူးဖုံႏတဲင် ထွာလွဉ် အာဒီနိုသေဉ်း ထရုဲင်ဖော့သဖိတ် (ATP, Adenosine triphosphate) လွိုးပုံႏတဲင် ထေထန်ႏဖေႏအာႏရဲင်ꩻ အစွန်ꩻအအာႏနောဝ်ꩻသွူ။
ပသီႏ (အဉ်းဂလစ်ဆျ်-  Iron) ယို ထွာ ရွောန်ရောင်ႏက ကဒါႏ (Lustrous silver gray) သတ္တုတစားသွူ။ ကွဲးတွော့ꩻ မဉ်ႏအောဝ်ႏ တလီꩻပအီမ်ကိုခြာနောဝ်ꩻ ကောပ်ပွိုး အောက်သီစဲန်တဲင် ဓာတ်တွူႏငါ (oxidation)တွော့ꩻ အကြုဲင်းထွာထိုꩻ ပသီႏရောင်ႏဖြေင်း (Iron II oxide or Ferrous oxide (FeO)။ ဒြတ်စင် အထဲ့ရော့ꩻ ထာꩻရွောင်ကိုနောဝ်ꩻ အောဝ်ႏသော့ꩻ အဗူႏ ၈ (group viii) ကို။ ပသီႏယို ထွို့ꩻထွာ ထာꩻဖြွီꩻဒါႏ (ductile)၊ တွယ်ႏပျာႏ လဲင်းအီထာꩻဒါႏ (malleable) ဂုဏ်သတ္တိအောဝ်ႏ။ ပသီႏယို အောဝ်ႏနွောင်ꩻဒါႏ အခြုံးအဖဲန် လစ်ꩻစားကို၊ အစိုႏ အခြီသော့ꩻဒါႏယိုꩻယိုꩻ အဲက်သစ်အာႏပနဲန်ႏ (dilute acid) ကို။ ထွာ chemically active ၊ ဒြတ်ခြွောန်းကဟဲ့ꩻ Bivalent iron (II) (Ferrous) တွမ်ႏယင်း trivalent iron (III) (ferric) အောဝ်ႏနောဝ်ꩻနီစား။ Ferrous ဒြတ်ခြွောန်းကရိုꩻနောဝ်ꩻ ထွာ ဒြတ်ခြွောန်း ပသီႏခြွောန်းဗူႏအာႏ ကအောဝ်ႏဒါႏ ၂ (valency နီဗာႏ) သွူ။ ဥပမာႏ- FeO. ။ Ferricဒြတ်ခြွောန်းနောဝ်ꩻ ထွာ ခြွောင်းဗူႏအာႏ ၃ သွူ။ ဥပမာႏ- Fe2O3. ။
သတ္တုကားကအောဝ်ႏအကို ဝင်ꩻခုမ်အာလွို ပသီႏသွူ။ မဉ်ႏခေးတွမ်ႏ သတ္တုလောင်းလင်နောဝ်ꩻ အငိုꩻတဲ့ လို့ဆေ့ꩻ၊ မာꩻအီထာꩻခြွိုင်းတဲ့ ဒါႏအာစွိုးတဲင် ထွာ ဝွေꩻပါတောဝ်းထွူတောဝ်း။ တယ်ႏထာꩻဗုက်ꩻ သော့ꩻအီဖိုးနဲန်ႏထီဗဲ့ꩻ (မန်း- နို့ဆီဗူးခွံ) ဗꩻ ကား၊ ထာꩻကွင်ႏ(သင်္ဘောꩻကျောင်ႏ)၊ သင်္ဘောꩻဖုံႏယို မာꩻအီဝင်ꩻ တွမ်ႏ ပသီႏဖုံႏ။ ပသီႏမဏိယို ထွာ ဝင်ꩻသေအာလွိုသွတ်ꩻ ပသီႏသတ္တုကြူ။ ပသီႏဒြတ်စင် ကပါဒါႏ သတ္တုကြူ (မန်း- သတ္တုစပ်) ဖုံႏနောဝ်ꩻ ထွာ Pig iron, Cast iron, Carbon steel, Wrought iron ဖုံႏနောဝ်ꩻသွူ။ Pig iron ယို ထွာ ကာဗွန်အောဝ်ႏပါ ၃.၅%-၄.၅% အွိုး ပသီႏသတ္တုကြူကို။ Cast iron ယို ထွာ ကာဗွန် ၂.၅% တွမ်ႏ ထာꩻအီႏအျꩻလောင်းလင် ကအောဝ်ႏပါသော့ꩻဒါႏ ပသီႏသတ္တုကြူ။ Wrought iron နောဝ်ꩻ ထွာ ကာဗွန်ပါဆေ့ꩻ၊ မာꩻကြောင်းထွူခါꩻလဲန်းဒါႏ ပသီႏယာႏဟောဝ် pure iron နောဝ်ꩻသွူ။
စကျဝဠာကို ပသီႏယို ထွာ ဒဿမ အအာသွတ်ꩻ ဒြတ်စင်သွူ။ နုဲင်းဒြတ်ဖဲန်နေးနောဝ်ꩻ ကမ္ဘာႏလောင်းကို အောဝ်ႏ ၃၄.၆%၊ ထွာ အလွိုင်ႏအာသွတ်ꩻ ဒြတ်စင်။ ပသီႏကဉ်းအာအာယို မော့ꩻ ဝင်ꩻကဟဲ့ꩻ hematite (iron (III) oxide Fe2O3) , magnetite (ferrimagnetic Fe3O4) ပသီႏအောင်ကိုဖုံႏ၊ ပသီႏကပါ ၂၅% တွမ်ႏ ၃၀% ခါႏ ဝင်ꩻကရိုꩻဒါႏ taconite လုံးပသီႏခြောင်ႏကိုဖုံႏ။ ကမ္ဘာႏဟမ်ႏကဲန် ဗဟို ကောင်းကိုနောဝ်ꩻ ပသီႏတွမ်ႏ နီကယ်သတ္တုကြူ အောဝ်ႏပါငီꩻ အာအေားတန်သွူ။ ပသီႏဓာတ်ယို တဲႏထာꩻသားပေးဖြီဖြစ် ဗꩻလွေꩻ လိုꩻသီးနမ်းကို အောဝ်ႏပါသော့ꩻခါꩻ၊ အောဝ်ႏဗာႏမꩻထွာသွူ။ ဟမ်ႏတဗီႏလို့ကို တနေင်ႏတနေင်ႏ ထေမာꩻလꩻပသီႏ အယာႏခေန်ႏ တန်ခြှောန်း ၅၀၀ သန်းကိုရပ်။ ဒွိုႏဟောဝ်ချာ ပသီႏယ ဝင်ꩻကမာꩻအီထွူလဲန်းနောဝ်ꩻ တနေင်ႏတနေင်ႏ အောဝ်ႏ သန်း ၃၀၀ တန်ကိုရပ်။ ပသီႏအဓိက ကထန်ႏဒါႏ ခမ်းထီဖုံႏရာနောဝ်ꩻ ထွာ ခယ်ႏ၊ ဘရာသီးလ်၊ ဩသတေးလျ၊ ရတ်ဆျား တွမ်ႏယင်း ယူကရိန်းဖုံႏ။ ခမ်းလင် ကဟူႏလော်နေက ပသီႏဖုံႏနောဝ်ꩻ ထွာ အမေရိကန်၊ ကနေဒါ၊ ဘဉ်နီသွဲးလား၊ သွီဒဉ် တွမ်ႏ အိန္ဒိယခမ်းဖုံႏသွူ။
သွိသာလန်ခမ်းထီ (အဲင်းကလေတ်: Switzerland) သဝေတ်သာလန် နဝ်ꩻ အဝ်ႏဒျာႏ ဥရောပတွိုက်အခဝ်ထာႏဝ ဗဟိုႏကိုတဲင် အသောင်အရင်ꩻ ကောင်ရွေꩻဖုံႏ ကအဝ်ႏခူဒါႏ ခမ်းနမ်းဗွေႏခမ်းထီ ဒျာႏသွူ။ အသောင်နဝ်ꩻ စျာမနီခမ်းထီ၊ ပိဉ်တိစ်ခမ်းထီ၊ အီတလီခမ်းထီ၊ ဩသထွီးယားခမ်းထီ စတဲင် ခမ်းတန်ဖုံႏ အဝ်ႏခူရောင်ꩻခါꩻ လစ်ဖဲ့ꩻလစ်နားနဝ်ꩻသွူ။ ကွဲႏတွော့ꩻ ခမ်းတန်ဖုံႏယိုနဝ်ꩻ ကော့ꩻမောင်ꩻထွားသွူ ဝွေꩻသီးအကျိုꩻတွော့ꩻ ပွိုးတောမ်ႏ စဲ့ꩻရေꩻစဲ့ꩻရာꩻဖဲ့ꩻနဝ်ꩻ အဝ်ႏအွောန်ႏထွော့ အသိအမတ်ပျုလွေꩻ အုံအခါႏသားအနေႏသွူ။ သွိသာလန်ခမ်းထီ ဟံႏပုင်ႏပွိုင်နဝ်ꩻ အကျမ်ꩻအနေႏ အဝ်ႏဗွိုန်လွေꩻ စက်ဝွိုင်ꩻတခဝ်ပုင်ႏတဲင် ခမ်းထီ ၃ ပွန်း ၂ ပွန်း နဝ်ꩻ ထွာဒျာႏ အဲ့လပကောင်ရွေꩻဒေႏသသွူ။ ခမ်းထီဟံႏနယ်ႏအအဲဉ်ႏအလုဲင်းဧရိယာႏနဝ်ꩻ အဝ်ႏစတုရန်းမဲင်ႏ ၁၅,၉၄၀ မဲင်ႏ (၄၁,၂၈၅ စတုရန်းကီလိုမီတာ)တဲင် ခရိစ်နေင်ႏ ၂၀၁၅ ဗာႏ စာႏရင်ꩻအလꩻ သွိသာလန်ခမ်းထီကိုနဝ်ꩻ လိုꩻဖြာꩻခြွောန်းအဝ်ႏ (၈.၃)သန်းလွိုသွူ။[၁၀]
သွိသာလန်ခမ်းထီနောဝ်ꩻ ထွာဥရောပအထာႏဝခမ်းထီထွူ ကောင်ရွေꩻဖုံးလဲ့အောဝ်ႏအာငါႏသွူ။ လိုꩻမျိုꩻတန်လစ်ꩻမျိုꩻလွို ကွပ်အုံအောဝ်ႏငီဝင်ꩻယို ထင်ႏသျာꩻအီမꩻ သွိသာလန်ခမ်းနောဝ်ꩻ ထွို့ꩻဗူႏခါꩻ ဖဲတ်ဒရယ်ခမ်းခြွဉ်းဗူႏခမ်းအနေႏသနယ်သြ။ ခမ်းထီတွမ်ႏ ခမ်းထွို့ꩻဗူႏပွုံႏအခေႏခံႏဥပဒေႏအလꩻ သွိသာလန်ခမ်းယို ဟဲ့ရိုꩻခမ်းပေါင်ꩻခြွဉ်းဗူႏလဲ့ ကသွုံꩻမာꩻလွေꩻခွုမ်မာꩻမု နမ်းကဲင်းအနေႏတဲ့ ဝင်ကအွဉ်ႏရေꩻလွူꩻထွားဗာႏဒျာႏ ကစဲစ်မဲဉ်ႏဒါႏ ဖဲတ်ဒရယ်မူဖုံႏအလꩻ ထွို့ꩻဗူႏခါꩻခမ်းခြွဉ်းဗူႏဒျာႏသွူသြ။ ခမ်းပေါင်ꩻခြွဉ်းဗူႏနောဝ်ꩻ ထွာဒျာႏဗဟိုႏအစိုႏရအာႏကပေႏဒါႏ ကလွစ်တခြင်ဒါႏ အာႏဏာႏပဲင်ႏခမ်းသီးဖုံႏ မဟာႏမိတ်အစွိုꩻအရန်းလွုမ်ꩻသွူ။ သွိသာလန်နောဝ်ꩻ အစွိုꩻနွို့ဖုံႏအနေႏ အာႏဏာႏပဲင်ႏတမွေးတောဝ်း၊ အာႏဏာႏကဖေႏလွေꩻဒါႏဗဟိုႏယို ကွပ်ဗဟိုႏနောဝ်ꩻ မာꩻလွေꩻဖေႏအပွုံႏအပွိုင် တဲးတဲးဝါးဝါးဖုံႏမꩻ ထွာဒျာႏ ဖဲတ်ဒရယ်ခမ်းခြွဉ်းဗူႏခမ်းတခမ်းဒျာႏသွူ။
ယိုခါ သွိသာလန်ခမ်းကို အာႏဏာႏကတီႏဒါႏ အခေႏခံႏဥပဒေႏနောဝ်ꩻ ထွာဒျာႏ ဥပဒေႏကအွဉ်ႏထွော့ခါꩻဒါႏ တယ်ႏနေင်ႏ ၁၈၄၈ ဗာႏသွူ။  ခေါဝ်းဝွို့တွမ်ႏ မွဉ်းဖျင် အခေႏခံႏဥပဒေႏအတာႏ ကခြေင်းကတချဒါႏ အွဉ်ႏထွော့မုꩻယို အောဝ်ႏဒျာႏသနယ်။ ယိုꩻထဲင်းသျင်ꩻထဲင်းက အမေရိကန်ႏ ခမ်းခြွဉ်းဗူႏကို ကျင်ꩻသွုံꩻဒါႏ မာꩻပွုံႏမာꩻနယ်ꩻ အနယ်ꩻအလꩻ ဖျင်ဆင်နွောင်ꩻ သွိသာလန် အခေႏခံႏဥပဒေႏရိုꩻကီလဲ့ ဖျင်ဆင်မုꩻတဗာႏယို ဖေႏကထွာနောဝ်ꩻ ယပ်ꩻကယ်ꩻထဲင်းက အမေႏရိကန်ႏခမ်းခြွဉ်းဗူႏကရိုꩻနောဝ်ꩻ တဲက်တွိုင်ꩻလွူꩻထွားသားယို အဝ်ႏဒေါ့ꩻရိုꩻလွ့ဒျာႏသွူ။[၁၄]
ခမ်းပေါင်ꩻဗူႏအစိုꩻရအာႏဏာႏ ကကျင်ꩻသွုံꩻဒါႏသွိသာလန်ခမ်းဗဟိုႏအိုပ်ချုတ်ရေꩻအစွိုꩻနောဝ် တဗွိုန်ပီတဝ်းခမ်းအလင်တဲင် ဗာႏဟမ်းပေါင်းဆန်ꩻသနယ်။ ကမ္ဘာႏခမ်းထီဖုံႏ ကဉ်းအာအာနောဝ်ꩻ ထွာဒျားဗွိုန်နုဲင်း အမေႏရိကန်ႏခမ်းခြွဉ်းဗူႏ သမ္မတအွဉ်ဟိုတောဝ်းလဲ့ဗွိုန်နုဲင်း ဗိတေင်၊ အိန္ဒိယပါလီမန်ဒီမိုကရေသီအစိုႏရ ပွုံႏစံႏတမျိုꩻမျိုꩻသွူ။ စွုမ်းခမ်းထီဗော့ꩻဗော့ꩻယိုခမ်းထီအွဉ်ဟို(Head of State)တွမ်ႏ အစိုꩻရအစွိုꩻအတန်အကဲꩻ(Head of Government)အောဝ်ႏလွဒျာႏနုဲင်းနောဝ်ꩻသွူ။ တွိုႏသွိသာလန်ခမ်းနောဝ်ꩻ နုဲင်းနောဝ်ꩻစားမွေးတောဝ်းတဲင် ခမ်းပေါင်ꩻဗူႏကောင်သီ(သ်လ်)Federal Council)ကရိုꩻဒါး အစွိုꩻနွို့နွတ််ꩻ(၇)ဖြာꩻကပါသော့ꩻဒါး ကောင်သီ(သယ်လ်)နောဝ်ꩻ ခမ်းထီအွဉ်ဟိုတာႏဝွန်ႏတွမ်ႏ အစိုꩻရအတန်အကဲꩻယို ခွုမ်မာꩻတွယ်ꩻဗာႏဝင်ꩻသနယ်။ ကောင်သီ(သယ်လ်)အကိုဥက္ကဋ္ဌ(President)တဖြာꩻယို စွုမ်ႏနေင်ႏလွိုက်ရွေꩻအလဲ့ꩻနေႏတဲင် ခွုမ်မာꩻထူႏဗာႏတာႏဝွန်ႏရိုꩻစွဉ်ႏလဲ့ ဝွေꩻနောဝ်ꩻ တနေင်ႏယို လꩻလွိုဗိတိသျပောင်စတာလင်ရွဉ် ၆၀ ဗော့ꩻဗော့ꩻလွုမ်ꩻ ကထူꩻဆန်ꩻဒါးမာꩻပဲင်ႏခွင်ꩻတစွိုးတစွိုးငါလဲ့ တအောဝ်ႏတောဝ်းသွူ။
သွိသာလန်ခမ်းယို အစိုꩻရထွို့ꩻဗူႏမုꩻတွမ်ႏ အိုပ်ချုတ်ရေꩻအာႏဏာႏ ကျင်ꩻသွုံꩻမုꩻအလောင်း ခမ်းရေꩻပညာႏသျင်ႏဖုံႏယို ဟဲ့ꩻရိုꩻလွဒျာႏ ဖြွဉ်းဗူႏအိုပ်ချုတ်ရေꩻစနစ် (Collegial Executive) သနယ်၊ ကထွို့ꩻဗူႏအစိုꩻရနောဝ်ꩻခိန်ႏ ကကျင်ꩻသွုံဒါႏ မာꩻပွုံႏမာꩻနယ်ꩻတွမ်ႏ ဒီမိုကရေသီယိုတဲ့ ထွာဖန်းပွုံႏစီႏ ဒီမိုကရေသီ (Consociational Democracy ) ဒျာႏသနယ်။ ကသွုံꩻဒါႏဖန်းပွုံႏစီႏဒီမိုကရေသီ ခမ်းယင်ဟန်ႏအောဝ်ႏစွဉ်ႏလဲ့ ဆွစ်သာလန်ခမ်းနောဝ်ꩻ ထွာထွာႏနုဲင်းခရာႏ ခမ်းတခမ်းသွူသနယ်။ ဖန်းပွုံႏစီႏဒီမိုကရေသီစနစ်အလꩻ အိုပ်ချုတ်ရေꩻအာႏဏာႏယို ကအီႏကျင်ꩻသွုံꩻဒါႏ ခမ်းပေါင်ꩻဗူႏကောင်သီ(သ်လ်) အကို အောဝ်ႏသဝေတ်သာလန်ဗဟုဝုဒ် လိုꩻအစွိုꩻအဗူႏ (Plural society) တွော့ꩻ လွေꩻကဏ္ဍခွဲꩻ (segment) အစွိုးစွိုးတဲင် အွဉ်သားဖုံႏယို  ပါသော့ꩻထွို့ꩻဗူႏခါꩻဒျာႏသနယ်။ ဖန်းပွုံႏစီႏဒီမိုကရေသီစနစ်အလꩻတဲးထွာစွဉ်ႏလိုꩻအစွိုꩻပေႏတယောဝ်း အရဲးအဆီꩻလုမ်းလုမ်းတွမ်ႏ အခွင်ꩻအရေꩻဖုံႏအလောင်း ဖေႏခါꩻဒျာႏ အာႏမခံႏချက်သနယ်။ ဖန်းပွုံႏစီႏဒီမိုကရေသီ ထွို့ꩻဗူႏခိန်ႏနောဝ်ꩻ ဗဟုဝုဒ်လိုꩻအစွိုꩻအဗူႏသီး လိုꩻမျိုꩻအစွိုးစွိုးအခါႏ တရျားမုꩻ ဖေႏကထွာတဲင်  ကထိန်ꩻတီရဲပ်ဖေႏဒါႏ မာꩻပွုံႏမာꩻနယ်ꩻ ကရိုꩻယို သေနာႏသဘော်ꩻဖြောင်ဗာႏသွူ။ ဆွစ်သာလန်ခမ်းနောဝ်ꩻ ခမ်းသားမွိုးဖာယို ကနွို့မာꩻငီꩻစွဉ်ႏဒျာႏ ခမ်းထီရေꩻကိစ္စကရိုꩻဒါႏ ဒီမိုကရေသီစွဉ်ႏအနယ်ꩻယို အောဝ်ႏကျင်ꩻသွုံꩻလွဒျာႏသနယ်။ ကကျင်ꩻသွုံꩻဒါႏခမ်းပေါင်ꩻဗူႏအာႏဏာႏနောဝ်ꩻ ခမ်းပေါင်ꩻဗူႏကောင်သီ(သ်လ်)ယို တဖြာꩻစီႏနောဝ်ꩻရဲပ်လွဉ်ꩻဗာႏ ဌာနတဗာႏစီႏသွူ။ ကွဲးတဲင်တွော့ꩻ ခေါဝ်းဝွို့ဒျာႏ မာꩻလွေꩻပေါ်လသီရေꩻ ဆွုံꩻဖျတ်ချက်တဲးကောင်သီ(သ်လ်)နွို့ကားကအောဝ်ႏ စဉ်ꩻစာꩻ ဆွေꩻနွေꩻဆွုံꩻဖျတ်လွဗာႏသွူ။ ခမ်းပေါင်ꩻဗူႏ ကောင်သီ(သ်လ်)ယို ပါသော့ꩻ အစွိုꩻနွို့ ၇ ဖြာꩻတဲင် ခမ်းပေါင်ꩻဗူႏအုပ်ချွုတ်ရေꩻဌာနဖုံႏယိုလဲ့ ဆꩻလယိုအတွိုင်ꩻ ထွို့ꩻဗူႏခါꩻ ၇ ဗာႏသနယ်-
ခမ်းပေါင်ꩻဗူႏလွတ်တောႏနောဝ်ꩻ ခမ်းပေါင်ꩻဗူႏကောင်သီ(သ်လ်)ထာꩻမာꩻဖုံႏအလောင်း ဖေႏကထွာ အထောက်အကမ်းတဲင် လွိုက်ရွေꩻဖေႏဗာႏ ခမ်းပေါင်ꩻဗူႏဆန်သယ်လာ (Chancellor) တဖြာꩻသနယ်။ ဝွေꩻနောဝ်ꩻထွာဗာႏတောဝ်း  ခမ်းပေါင်ꩻဗူႏလွတ်တောႏအမတ်သနယ်။ ဆန်သယ်လာနောဝ်ꩻ ခမ်းပေါင်ꩻဗူႏကောင်စီ(သ်လ်) တွမ်ႏ ခမ်းပေါင်ꩻဗူႏလွတ်တောႏသီး အွဉ်အကိုရေꩻတဖြာꩻအနေႏ ခွုမ်ꩻမာꩻလွေꩻဗာႏသနယ်။
သွိသာလန်ခမ်း မာꩻဥပဒေႏအစွိုꩻကထွာဒါႏ ဖဲတ်ဒရယ်ခမ်းပေါင်ꩻဗူႏလွတ်တောႏ (Federal Assembly ) အကို ခမ်းပေါင်ꩻဗူႏကောင်သီ(သ်လ်) အဓိပ္ပာယ်ႏကလꩻဒါႏ (National Council)သီးပါသော့ꩻ ထွို့ꩻဗူႏခါꩻသနယ်။ ခမ်းနယ်ႏဖုံႏကောင်သီ(သ်လ်)နောဝ်ꩻ ထွာဗာႏ ကန်တွန်အစွိုးစွိုးသီး နမ်းခြောင်ꩻတဲင် ထွာလွတ်တော်ႏဆꩻကီမꩻ  အမျိုꩻသာꩻကောင်သီ(သ်လ်) နောဝ်ꩻ ဗွိုန်ပီနုဲင်းဝင်ꩻအခမ်းတဲင် နေးတွမ်ႏလွိုက်ရွေꩻပွယ်ꩻအစွိုးစွိုးမꩻ ကလွိုက်ခါꩻဒါႏ နမ်းခြောင်ꩻတန်ဖုံႏပါသော့ꩻ ထွို့ꩻဗူႏခါꩻနောဝ်ꩻမꩻ ထွာလွတ်တော်ႏဆꩻလသနယ်။ သဝေတ်သာလန် ခမ်းပေါင်ꩻဗူႏ အစွိုꩻနွို့ဖုံႏအနေႏ ကန်တွန်တွမ်ႏ ကန်တွန်ထာႏဝ (Half Canton) ရိုꩻနုဲင်းနောဝ်ꩻတွော့ꩻ အောဝ်ႏနီမျိုꩻမꩻ လွတ်တော်ႏဆꩻကီယို ကန်တွန်အစွိုးစွိုးနောဝ်ꩻ ပသာꩻခွင်ꩻအောဝ်ႏနီဖြာꩻစီႏထွူ၊ ကန်တွန်ထာႏဝယို ပသာခွင်ꩻအောဝ်ႏတဖြာꩻစီႏသွူ။ လွတ်တော်ႏဆꩻကီယို ကန်တွန်အစွိုးစွိုးဖုံႏ နမ်းခြောင်ꩻတန် လွိုက်ရွေꩻပသာခိန်ႏနောဝ်ꩻ ဒင်ႏထင်ႏပွုံႏစံႏစနစ် တသွိုန်ဗာႏဝင်ꩻကရိုꩻယို အွဉ်ႏထွော့ခါꩻတောဝ်းသနယ် ။ ကန်တွန်၇ဗာႏနောဝ်ꩻ ကျင်ꩻသွုံꩻဒျာႏ ခမ်းသားမွိုးဖာဖုံႏ ကလွိုက်ရွေꩻဒင်ႏထင်ႏစဠဉ်ႏဒါႏစနစ်တွော့ꩻ ကန်တွန်ဖုံႏနောဝ်ꩻ ကျင်ꩻသွုံꩻဒျာႏ အောဝ်ႏဝွေꩻသီး မာꩻဥပဒေႏအစွိုꩻလွိုက်ရွေꩻဒါႏ ဝဲက်ဝွိုင်ꩻလွိုက်ရွေꩻဒင်ႏထင်ႏပွုံႏစနစ် (Indirect Election )သွူသနယ်။
သွိသာလန်လွတ်တော်ႏဆꩻကီအကို ကဟောဝ်လွူထွားဒါႏအချက်နောဝ်ꩻ အခေႏခံႏဥပဒေႏနောဝ်ꩻ လွတ်တော်ႏအမတ်သီးဖုံႏ သက်တန်ꩻယိုအလောင်း တအွဉ်ႏထွော့သေꩻတောဝ်းသွူ။ ကန်တွန်ယဟန်ႏ ကလွိုက်ရွေꩻဒါႏ အမတ်သီးသက်တန်ꩻနောဝ်ꩻ (၄)နေင်ႏ ၊ ယင်ဟန်ႏနောဝ်ꩻ (၃)နေင်ႏ ၊(၁)နေင်ႏ အောဝ်ႏကွာႏလွဒျာႏနုဲင်းနောဝ်ꩻသွူ။ လွတ်တော်ႏဆꩻကီယို ခေါဝ်းဝွို့တွမ်ႏ လွိုက်ရွေꩻနမ်းခြောင်ꩻတန်ဖုံႏတဲင် အခေႏခံႏဥပဒေႏအကို ကခြေင်းကတချဒါႏ ဥပဒေႏတအောဝ်ႏတောဝ်းနောဝ်ꩻ ကွပ်မဲဉ်ဖေႏလွိုထဲင်း ကန်တွန်ဖုံႏလွစ်တခြင်ခွင်ဒျာႏသနယ်။ ယိုနောဝ်ꩻနောဝ်ꩻ ဖန်းပွုံႏစီႏဒီမိုကရေသီ ကကျင်ꩻသွုံꩻဒါႏခမ်းတဗာႏနောဝ်ꩻ ကဏ္ဍာႏခွဲꩻဖုံႏ နမ်းပဲင်ႏထိန်ꩻထွားခွင်ꩻ(မုꩻ) အခန်ꩻကဏ္ဍဖုံႏအလောင်း ကအီႏတိုꩻဖေႏပင်ႏဖေႏအတာႏ ထွာအောဝ်ႏလိုႏချက်သွူ။ လွတ်တော်ႏဆꩻကီနောဝ်ꩻ ခမ်းပေါင်ꩻဗူႏအစွိုꩻနွို့ဖုံႏ ကအီႏထွာနမ်းခြောင်အတာႏ ကွပ်သေထဲင်းကတာႏဝွန်ႏမ ထာꩻမာꩻပွုံႏနောဝ်ꩻစာႏနောဝ်ꩻ အခေႏခံႏလိုꩻမျိုꩻတွော့ꩻ ကထွို့ꩻဗူႏခါꩻဖက်ဒရယ်ခမ်းပေါင်ꩻဗူႏခမ်းအတာႏ သင်ꩻထဲင်းကကရိုꩻနောဝ်ꩻ တဲက်တွိုင်ꩻလွူထွားသားဖုံႏယို ဒေါ့ꩻသေꩻလွသနယ်။ ကွဲးတဲင်တွော့ꩻ လွတ်တော်ႏဆꩻကီအကို မဉ်ႏမာꩻလွဉ်ခွဲꩻမဲဆွုံꩻဖျတ်မုꩻနောဝ်ꩻ အမတ်ဖုံႏနောဝ်ꩻ ကန်တွန်သီးယီးနယ်ချက်အလောင်းလွောက်ꩻနာႏခရာႏတလိုႏတောဝ်းတဲင် တခေါ်ပုဂ္ဂလိက နေးတွမ်ႏ သဘော်ꩻလွစ်တခြင်မုꩻတဲင် ခွုမ်မာꩻနွောင်ꩻဒျာႏသနယ်။ လွတ်တော်ႏဆꩻကီ ဥက္ကဋ္ဌတွမ်ႏ ဒုဥက္ကဋ္ဌတဖြာꩻစီႏယိုလွတ်တော်ႏနောဝ်ꩻလွိုက်ရွေꩻဖေႏဗာႏသွူ။ ဝွေꩻသီးနောဝ်ꩻ တနေင်ႏသက်တန်ꩻအတာႏ ထေင်းထံႏနွောင်ꩻတာႏဝွန်ႏထွူ အောဝ်ႏကန်တွန်တဗာႏလွုမ်ꩻတွော့ꩻ ကလွိုက်ရွေꩻဒါႏ ဥက္ကဋ္ဌတွမ်ႏဒုဥက္ကဋ္ဌနီဖြာꩻယို အခွင်ꩻတအောဝ်ႏတောဝ်းသွူ။ လွတ်တော်ႏအစီꩻအဝွေꩻကိုနောဝ်ꩻ စာမာန်(ဂျာမန်)၊ ပျင်ႏသစ်(ပျေန်တေတ်)၊ အီတလီ ကျွိုက်ရာꩻငေါဝ်းငွါဘာႏသာႏယို သွုံꩻဒေါ့ꩻခွင်ꩻအောဝ်ႏဒျာႏသွူ။ လွတ်တော်ႏအစီꩻအဝွေꩻယို  တနေင်ႏတလဲင်း အောဝ်ႏမာꩻသေႏသေႏဒျာႏလဲ့ အရေꩻအောဝ်ႏအစီꩻအဝွေꩻဖုံႏလဲ့ မာꩻခွင်ꩻအောဝ်ႏဒျာႏသွူ။ ဥပဒေႏရေꩻရာႏကိစ္စဖုံႏအကို ဘဏ္ဍာႏရေꩻ(Finance)တွမ်ႏ ရွဉ်တောင်ꩻ ဥပဒေႏကျမ်ꩻ (Money bill)ဖုံႏစတဲင် တွမ်ႏလွတ်တော်ႏဆꩻလ မာꩻပဲင်ႏခွင်ꩻ အောဝ်ႏတသွုန်အောဝ်ႏတရျား ဒျာႏဝင်သွူ။
လွတ်တော်ႏဆꩻလ (အမျိုꩻသာꩻကောင်သီ(သ်လ်))နောဝ်ꩻ ဖေႏကထွာယင်ႏသဝေတ်သာလန် ခမ်းသားသီးမွိုးဖာသီးအတာႏ နမ်ႏခြောင်ꩻတဲင်ထွို့ꩻဗူႏခါဒျာႏသွူ။ လွတ်တော်ႏနောဝ်ꩻသက်တန်ꩻတွမ်ႏလွိုက်ရွေꩻဒင်ႏထင်ႏပွုံႏစနစ်ဖုံႏနောဝ်ꩻအလောင်း အခေႏခံႏဥပဒေႏနောဝ်ꩻ ရဲးဆီꩻခါꩻဒျာႏသွူ။ အစီꩻဝွေꩻပွယ်ꩻတသေႏနောဝ်ꩻ တနေင်ႏတလဲင်ႏမာꩻဗာႏရိုꩻကီလဲ့ အရေꩻအောဝ်ႏအစီꩻအဝွေꩻမဉ်ꩻပါနောဝ်ꩻ တနေင်ႏနောဝ်ꩻကဉ်ႏအာအောဝ်ႏမာꩻဗာႏ (၄)လဲင်ႏသနယ်။ လွတ်တော်ႏအမတ်တထာႏဝနောဝ်ꩻ မိဉ်ႏထင်ꩻဗာႏအစီꩻအဝွေꩻငါ ထွူထွာဒျာႏသွူ။ ဗွိုန်နုဲင်းလွတ်တော်ႏဆꩻကီတဲင် ဘာႏသာႏငေါဝ်းငွါစွုမ်ႏယို ဒေါ့ꩻဖြောဝ်ႏခွင်ꩻအောဝ်ႏသွူ။ သွိသာလန်လွတ်တော်ႏဆꩻလယို တဗွိုန်ပီတောဝ်းခမ်းအလင် ကထူꩻဆန်ꩻဒါႏ အချက်နောဝ်ꩻ လွတ်တော်ႏအကိုအာႏဏာႏလꩻပါတီ(ကထွို့ꩻအစိုꩻရပါတီ) တွမ်ႏအတွိုက်ခံႏပါတီကရိုꩻယို အောဝ်ႏတောဝ်းသနယ်။ သွိသာလန် အုပ်ချွုတ်ရေꩻအာႏဏာႏ ကကျင်ꩻသွုံꩻဒါႏခမ်းပေါင်ꩻဗူႏကောင်သီ(သ်လ်) ယို အောဝ်ႏလွတ်တော်ႏနီဗာႏ ကတွဲꩻဒါႏအစီꩻအဝွေꩻယိုတဲင် ထွာလွိုက်ရွေꩻဖေႏရိုꩻကီလဲ့ ကောင်သီ(သ်လ်) နောဝ်ꩻနောဝ်ꩻ အောဝ်ႏအုံတနွောင်းတွမ်ႏခမ်းပေါင်ꩻဗူႏလွတ်တော်ႏထောက်ခံႏမုꩻတဲ့တမွေးတောဝ်းသွူ။ သွိသာလန်ခမ်းသားဖုံႏနောဝ်ꩻ အောဝ်ႏလွတ်တော်ႏတွော့ꩻ ကအွဉ်ႏထွော့လင်ꩻဒျာႏ ဥပဒေႏဖုံႏအလောင်း ခါးလားကထွားနေးတွမ်ႏ ခမ်းထီရေꩻအနေႏနောဝ်ꩻ ခမ်းသားအကျိုꩻထွာတထွာတောဝ်း ကရိုꩻဒါႏ အနေႏကထွာအီနောဝ်ꩻ အတွိုက်ခံႏပါတီ၊ အာႏဏာႏလꩻပါတီ ကရိုꩻယို တပေါ်ႏလွဉ်တောဝ်းတဲင် ထွာအီ ကစွူဖြိုးဒါႏ အုပ်ချွုတ်ရေꩻအတာႏ အထောက်အကမ်းသွူသနယ်ဩ။
ခေါဝ်းဝွို့တွမ်ႏ မာꩻဥပဒေႏအာႏဏာႏနောဝ်ꩻ အာႏဏာႏဖန်းဖြယ်မုꩻတဖွောင်ꩻအကို ကအောဝ်ႏသော့ꩻဒါႏ ကိစ္စဖုံႏယို  နုဲင်းခမ်းပေါင်ꩻဗူႏအလင်ꩻတွော့ꩻ မာꩻပဲင်ႏခွင်ꩻ အောဝ်ႏဒျာႏသွူ။ ကွဲးတဲင်တွော့ꩻ ကဒေါ့ꩻနွောင်ꩻဒါႏ အုပ်ချွုတ်ရေꩻအာႏဏာႏနုဲင်းဒျာႏကိစ္စဆꩻလယိုဖုံႏတဲ့ ခမ်းပေါင်ꩻဗူႏလွတ်တော်ႏနောဝ်ꩻ မာꩻပဲင်ႏခွင်ꩻအာႏဏာႏအောဝ်ႏဒျာႏဒျာႏသွူ-
အာႏကွိုꩻချက်အမာႏ: <ref> tags exist for a group named "မတ်ရောမ်", but no corresponding <references group="မတ်ရောမ်"/> tag was found
ဝေင်ꩻတိုကျို (東京) (တိုကျိုမက်ထရိုပိုလစ် - 東京都) နဝ်ꩻ ထွာဒျာႏ ဂျပန်ခမ်းထီ ဝေင်ꩻတန်တဖြုံႏဒျာႏတဲင် အဝ်ႏဒင်ႏဒျာႏ ကွန်ဟွန်းသျူး(本州)လောင်း အခဝ်ကွဉ်ႏဒေႏသ တခူးတခဝ်တောမ်ႏ ကွန်အိသု၊ အိုဂါသာဝါရာကွန်ဖုံႏလဲ့ အဝ်ႏပါသော့ꩻနေနေသွူ။ တိုကျို ဝေင်ꩻတန်အိုပ်ချုတ်ရေꩻ မက်ထရိုပိုလစ်နဝ်ꩻ တိုကျို အိုပ်ချုတ်ရေꩻဝေင်ꩻတောမ်ႏ တိုကျိုဝေင်ꩻတန်ဖုံႏ ခြွဉ်းဗူႏပေါ်ႏထန်ႏလွဉ်ဒျာႏ ခရိစ်နေင်ႏ ၁၉၄၃ ဗာႏကိုသွူ။ ဝေင်ꩻတိုကျိုနဝ်ꩻ ထွာဂျပန်ခမ်း ဝေင်ꩻတန်တဖြုံႏတကာႏတဝ်း မဟာႏတိုကျိုဟံႏနယ်ႏကို ထွာစွဉ်ႏအဓိက အတန်သွတ်ꩻ ဒေႏသနဝ်ꩻသွူ။ ဂျပန်အစိုႏရအစွိုꩻတောမ်ႏ ခွန်ဟော်ꩻခံꩻ ဟော်ꩻနန်ꩻဖုံႏ အဝ်ႏသော့ꩻဒါႏ ဒေႏသဒျာႏတဲင် ထွာဒျာႏ ဂျပန်ခွန်ခွိုꩻဖုံႏ အဝ်ႏအုံဒါႏ ခမ်းလမ်းဒျာႏနေနေသွူ။
တိုကျို အိုပ်ချုတ်ရေꩻအစိုႏရနဝ်ꩻ အဝ်ႏစီႏမံႏဖန်းဖြယ် ဝေင်ꩻတိုကျိုကို ကအဝ်ႏဒါႏ အထူꩻနယ်ႏ (၂၃)ဖြုံႏတောမ်ႏ အိုပ်ချုတ်တောမ်ႏ ဝေင်ꩻနယ်ႏ တဖြုံႏ ဝေင်ꩻတဖြုံႏစီႏနဝ်ꩻသွူ။ အထူꩻနယ်ႏဖုံႏကိုနဝ်ꩻ လိုꩻဖြာꩻခြွဉ်းအဝ်ႏ (၈)သန်းလွိုတဲင် ဝေင်ꩻတန်တဖြုံႏလုမ်းကိုနဝ်ꩻ လိုꩻအဝ်ႏစွဉ်ႏ (၁၃)သန်းရပ်သွူ။ တိုကျို အိုပ်ချုတ်ရေꩻဝေင်ꩻတန်နဝ်ꩻ ကမ္ဘာႏလောင်း ထွာလိုꩻအအာသွတ်ꩻ အိုပ်ချုပ်ရေꩻဒေႏသတဗာႏတဲင် ၂၀၀၈ ဗာႏအကို စီဒီပီနဝ်ꩻ အဝ်ႏစွဉ်ႏ အမေႏရိကန်ႏဒေါ်လာ ၁.၄၇၉ ထရီလီယီတဲင် ထွာစွဉ်ႏအတန်သွတ်ꩻ စီꩻပွာꩻရေꩻအနမ်းအခြုံနဝ်ꩻသွူ။ [၇]
"တိုကျို"ကဟဲ့ꩻဒါႏ ဝေင်ꩻမိဉ်ꩻယို မူလအစနဝ်ꩻ ဟဲ့ꩻဖန်ဒျာႏ "အဲဒို(Edo)" နဝ်ꩻသွူ။ တွိုႏခရိစ်နေင်ႏ ၁၈၆၈ ဗာႏ ထွိုင်ႏထွာလွဉ် ခွန်ဟော်ꩻခံꩻ ဟော်ꩻနန်ꩻဝေင်ꩻတန်တဲင် ပြောင်ꩻလုဲင်ႏပါအမိဉ်ꩻ "တိုကျို" နုဲင်းနဝ်ꩻတဲင် အဓိပ္ပာယ်ႏနဝ်ꩻ "အခဝ်ကွဉ်ႏ ဝေင်ꩻတန်" ဒျာႏသွူ။ "မေစီစိုး" ခေတ်အစဝ်းခိန်ႏနဝ်ꩻ တိုကဲ(Tōkei) နုဲင်းနဝ်ꩻလဲ့ အဝ်ႏဟဲ့ꩻဖန်နေနေသွူ။
"ဝေင်ꩻတိုကျို" နဝ်ꩻ အဝ်ႏပါသော့ꩻ လျားစိုႏ သဲင်ခြိစ်ꩻဒါႏ ခင်ႏလမ်းဇုန်ကိုတဲင် ထွာဒျာႏ လျားတအွိုက်ꩻ ရာႏသီႏဥတုတောမ်ႏ ခံႏဗာႏဆေ့ꩻ ထာꩻခွꩻခိန်ႏ အာႏသန်မုꩻနဝ်ꩻသွူ။ အလိုမ်ꩻသွတ်ꩻနဝ်ꩻ ထွာဒျာႏ ဩဂုတ်လာတဲင် အလျားဒီႏဂရီႏနဝ်ꩻ အဝ်ႏ ၂၇.၅° ရပ်၊ အခွꩻသွတ်ꩻခိန်ႏနဝ်ꩻ ထွာဒျာႏ ဇန်နဝါရီလာတဲင် အလျားအဝ်ႏ ၆° ရပ်သွူ။ ဝေင်ꩻတိုကျိုနဝ်ꩻ ထေထန်ႏ ဖန်လုံအိမ် ဓာတ်လူးဖုံႏ ဖေႏကဆေ့ꩻ ဖေႏကဆွိုးထိုꩻတာႏ အဝ်ႏတဲမ်းထွို့ꩻလွေꩻ ဥပဒေႏတဲင် ၂၀၂၀ ဗာႏကို ဖေႏကမာꩻယောမ်လꩻနွောင်ꩻ ထေထန်ႏ ဖန်လုံအိမ် ဓာတ်လူး (၂၅%)တာႏ အဝ်ႏခွုမ်မာꩻခါꩻဒျာႏနဝ်ꩻသွူ။
ပစိဖိတ်သမုဒ္ဒရာႏ (အဲင်းကလေတ်: Pacific Ocean) နဝ်ꩻ ကမ္ဘာႏလောင်း သမုဒ္ဒရာႏတန်(၅)ဖြုံႏအကိို ထွာဒျာႏ အတန်အလုဲင်းသွတ်ꩻ သမုဒ္ဒရာႏတဖြုံႏဒျာႏသွူ။ "ပစိဖိတ်"ကရိုꩻဒါႏ အမိဉ်ꩻယိုနဝ်ꩻ အဝ်ႏဒျာႏ လဲတ်တဉ်ဘာႏသာႏ Mare Pacificum ကို လင်ꩻလွဉ်တဲင် အဓိပ္ပာယ်ႏနဝ်ꩻ ထွာဒျာႏ "ငိမ်ꩻယေန်စွူဒါႏ ပင်ႏလယ်ႏ" နုဲင်းနဝ်ꩻသွူ။ ပစိဖိတ်သမုဒ္ဒရာႏနဝ်ꩻ တယ်ႏစွဉ်ႏ အာတိတ်စက်ဝွိုင်ꩻ အခဝ်ထင်ꩻ လုဲင်းဗꩻသွတ်ꩻလွေꩻစွဉ်ႏ ကမ္ဘာႏဟံႏအခဝ်နဝ် အန်တာတိကတွိုက်ထျꩻနဝ်ꩻသွူ။ ဆꩻတွို့ꩻဖဲ့ꩻနဝ်ꩻ အာသျတွိုက် တောမ်ႏ ဩသတေးလျတွိုက်၊ ဆꩻကွဉ်ႏဖဲ့ꩻနဝ်ꩻ အမေႏရိကတွိုက်ဖုံႏ အဝ်ႏခူရောင်ꩻနဝ်ꩻသွူ။
ပစ်ဖိတ်သမုဒ္ဒရာႏနဝ်ꩻ ကမ္ဘာႏလောင်း ကအဝ်ႏဒါႏ သမုဒ္ဒရာႏတန် (၅)ဖြုံႏအကို ထွာအတန်သွတ်ꩻ သမုဒ္ဒရာႏတဲင် အဝ်ႏဒို့ꩻတခြို့ခါꩻ ကမ္ဘာႏဟံႏခိုႏ ထီနမ်း (၄၆ %)တဲင် ဧရိယာႏအလုဲင်းအဝ်ႏစွဉ်ႏ စတုရန်းကီလိုမီတာ ၁၆၉.၂ သန်း (စတုရန်းမဲင်ႏ ၆၅.၃ သန်း) သွူ။[၁] 
ကမ္ဘာႏ အီကွေတာသီးနဝ်ꩻ အဝ်ႏလွေꩻ အထာႏဝတဲင် ဖဖြယ်ခါꩻဖေႏ "ပစိဖိတ်သမုဒ္ဒရာႏထင်ꩻ" တောမ်ႏ "ပစိဖိတ်သမုဒ္ဒရာႏနဝ်" နီခဝ်အနေႏနဝ်ꩻသွူ။[၂] ပစိဖိတ်သမုဒ္ဒရာႏထင်ꩻအကို ကအဝ်ႏဒါႏ မာရီယာနာခြောက်ꩻ (Mariana Trench) နဝ်ꩻ အဆုံးအဝ်ႏ ၁၀၉၁၁ မီတာ (၃၅၇၉၈ ပေ)တဲင် ပစိဖိတ်သမုဒ္ဒရာႏကိုလုမ်ꩻတကာႏတဝ်း ကမ္ဘာႏလောင်း ထွာစွဉ်ႏ အဆုံးသွတ်ꩻ ခြောက်ꩻတဗာႏဒျာႏသွူ။[၃]
