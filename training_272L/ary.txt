ميݣيل دي سيرڤانتس ساڤيدرا (ب الصبنيولية: Miguel de Cervantes Saavedra) كان عسكري و كاتب مسرحي و روائي و شاعر صبنيولي تولد ف ألكالا دي إيناريس، حدا مدريد، الصبنيول، ف 29 شتنبر 1547 (ماشي مأكد).[1] كيتعتابر واحد من الشخصيات المهمة ف الأدب الصبنيولي على المستوى ديال العالم كامل، و تّشهر بزاف ف العالم من بعد ما كتب الرواية المعروفة ديالو "دون كيخوطي دي لا مانتشا" ف عشر سنين مابين 1605 و 1615. هاد الرواية كاتعتابر وحدة من بين أفضل الأعمال الروائية المكتوبة، و بزاف ديال النقاد الأدبيين كيعتابروها هي أول رواية أوروپية[2] و واحدة من بين الأعمال المخيرة ف الأدب العالمي. الصبنيول دارت ليه تكريم كبير من بعد ما دارت تصويرة ديالو على العملة ديال 50 سنتيم. سيرڤانطيس كان عندو تأتير كبير على اللغة الصبنيولية حتى تسمات "اللغة ديال سيرڤانطيس".[3]
واخا مشهور بزاف، جزء كبير بزاف من الحياة ديال سيرڤانطيس ما معروفش مزيان. سميتو، الخلفية ديالو، و حتى كيف كان داير هما حوايج اللي ما مأكدينش مزيان. واخا هو كان كيسينيي سميتو على الشكل ديال "Cerbantes"، الرسام ديالو خدّم السمية "Cervantes" و اللي ولات هي السمية الرسمية ديالو. من بعد، سيرڤانطيس خدّم السمية ديال "ساڤيدرا"، سمية ديال واحد الشخص من الفاميلة البعيدة، فعوض "كورطيناس" (السمية ديال مّو) اللي كان من المفروض تكون داخلة ف السمية ديالو على حساب الأعراف ديال التسمية ف الصبنيول.[4]
مجال آخر فيه خلاف هو التوجه الديني ديال سيرڤانطيس. ف القرن 16، بزاف ديال الصبنيول كانو عندهم أسلاف موريسكيين (المسلمين اللي بقاو مور الغزوة ديال ݣرانادا ف 1492) ولا أسلاف من الكونڤيرسوس (اليهود اللي عتانقو الكاطوليكية ف الوقت ديال الطرد ديال اليهود ف 1492). ضونك ما معروفش واش سيرڤانطيس كان كاطوليكي ولا كان واحد من هاد الناس.
كاين قبول دابا على التاريخ ديال الزيادة د سيرڤانطيس، و اللي كيحددوه ف 29 شتنبر، و حتال القرن 18 عاد تعتارف ب شكل رسمي ب ألكالا دي إينارس كا المدينة اللي تزاد فيها سيرڤانطيس. ميݣيل دي سيرڤانطيس هو لولد ديال رودريݣو سيرڤانطيس و ليونور دي كورطيناس. الأصل ديال رودريݣو من كوردوبا (الأندلس) فين الواليد ديالو، خوان دي سيرڤانطيس، كان محامي معروف من أصل يهودي.[5] و الأصل ديالو من جهة مّو مازال ما مأكدش، بلحاق بزاف ديال المؤرخين كيقولو بيلا حتى هي كان أصلها يهودي.
رودريݣو كان ف الأغلبية ديال المرات عليه دين ولا كيقلب على خدمة. و كان كينتاقل دابا و ساعة من دار ل دار. ليونور جات من أرݣاندا ديل ري (Arganda del Rey) و ماتت ف أكتوبر 1593 ملي كانت عندها 73 عام. كانو عندها وراق كيبينو بيلا عندها سبعة د الولاد و كانت مرا قارية. ملي رودريݣو كان ف الحبس من أكتوبر 1553 حتال أبريل 1554، هي اللي تكلفات ب الفاميلة.[6]
الخوت ديالو كانو هما أندريس (تزاد ف 1543)، أندريا (تزادت ف 1544)، لويسا (تزادت ف 1546)، رودريݣو (تزاد ف 1550)، ماݣدالينا (تزادت ف 1554)، و خوان. عاشو كاملين ف كوردوبا حتال 1556 ملي مات جدهم. ل شي أسباب ما واضحاش، رودريݣو ما ستافدش من الوصية و الفاميلة غبرات و ما بقاتش كاتبان حتال 1564 ملي رودريݣو قرر يدير شكاية ف سيڤييا.[6] سيڤييا كانت ف داك الوقت كاتعرف واحد الإزدهار قتصادي كبير. و رودريݣو قدر يكري المباتة ل خوه الكبير اللي كان ماجسطير. ف 1566، الفاميلة رحلات ل مدريد.
ف القرن 19، واحد الباحت كتاشف واحد المدكرة ديال البحت ديال البوليس على ميݣيل دي سيرڤانطيس ب التاريخ ديال 15 شتنبر 1569، اللي كيتّاهموه فيها ب جرح أنطونيو دي سيݣورا. كاين قبول كبير دابا عند المؤرخين بيلا هاد المدكرة هي السباب علاش سيڤانطيس خلّا مدريد.[7]
من بعد رحلة طويلة بزاف، وصل ل روما اللي لقى فيها خدمة بسيطة ف الدار ديال خوليو أكواڤيڤا، سقايفي اللي كان دوّز عام ف مدريد، و تعيّن كاردينال ف 1570.[6] ملي بدات الحرب مابين ڤينيسيا و العتمانيين ف 1570، الصبنيول تّاحدو مع ڤينيسيا ف العصبة المقدسة، تحالف تدار باش يدعم ڤينيسيا ضد العتمانيين. سيرڤانطيس، ملي شاف بيلا المدكرة ديال البحت د البوليس غاتكون ضعافت، قرر يسافر ل ناپولي، اللي ف داك الوقت كانت تابعة ل التاج ديال الأراݣون.[6] القايد العسكري ديال ناپولي كان هو أرڤارو دي ساندي، اللي كان صديق ديال الفاميلة، و اللي من بعد عطا بلاصة ل سيرڤانطيس ف الماركيس ديال سانطا كروز. ف شتنبر 1571، سيرڤانطيس مشا مع الأسطول ديال جون د النمسة، و غلبو العتمانيين ف المعركة ديال ليپانطو.[8]
سيرڤانطيس كيقول بيلا كتب تقريبا 20 مسرحية، من هاد المسرحيات بقاو غير جوج اللي هما "الكونطرا ديال الدزاير"، مسرحية مبنية على الحبس ديالو ف الدزاير، و "الحصار ديال نومانسيا". من غير هادشي، و شي قصايد شعرية، سيرڤانطيس دوّز 20 عام ما نشر فيها والو. ملي جا يكتب "دون كيخوطي"، الهدف ديالو كان هو يتحدى الطريقة ديال الكتابة الراقية و كان باغي يطيّح من القيمة ديال الروايات ديال الفرسان.[9] الاستعمال ديالو ل الوصف ديال الحياة الحقيقة و الاستعمال ديال اللغة ديال ديما كانو حوايج جداد على الناس ف داك الوقت و دغيا ولاو شعبيين.
الأجزاء الجوج ديال "دون كيخوطي" مختالفين ف العمق ديالهم، بلحاق بحال بعضياتهم ف الوضوح و الرياليزم. الجزء اللول كان كوميدي و عجب الناس بزاف.[10] و الجزء التاني كان معقد كتر و فيه تركيز كبير على الشخصيات و على الجانب الفلسفي ف القصة.[11]
لكاپتين جيمس كوك (بالنݣليزية: James Cook) (27 أكتوبر 1728 - 14 فبراير 1779)[1] كان مستكشيف وبحار ورسّام ديال لخرايط نݣليزي. دار تلاتة ديال الرحلات للمحيط لمهدن ودار لخرايط لبزاف ديال لبلايص ولݣزاير ولبحور. تعرف عند لبريطانيين باللي هو اللي كتاشف الساحل الشرقي تاع ؤسطراليا، وهو اللي لقا لݣزاير دهاواي ؤهو اللول اللي دار خريطة ديال نيوزيلاندا.
فحياتو جاب دورة على لعالام جوج مرّات. داز من حدا لقطب لجانوبي ولقا ݣزاير وبلايص جداد فأمريكا الشمالية ولجانوب ديال لمحيط لمهدن. دوز بزاف ديال لوقت فالرحلات ديالو كايدير التجاريب ويصاوب لخرايط. كان كايألف كتوبا على لحوايج ولبلايص اللي شاف.
تزاد جيمز كوك نهار 27 نونبر 1728 فمدينة مارطون.[1] كان ولد فلّاح سكوطلاندي. قرا فلمدراسة ديال ݣريت أيطن (بالنݣليزية: Great Ayton) وبدا لخدمة فواحد لمحال فمدينة ستايت فاش كانت عندو 17 عام.[1] فعمر 18 ولّا بحار ومتعلم عند لكاپتين جون والكر اللي كان كايصدر لفاخر. تعلم جيمز كوك الرياضيات ولملاحة من عند والكر. تصافط لتلاتة ديال لبيعتات ديال السفينة Endeavour اللي دارت لعالام كامل.
كان لهدف ديالو فهاد الرحلات:
جيمز كوك تقتل فهاواي بسباب مدابزة على باطو مسروق.
كان عندو ربعة دلولاد وواحد لبنت: جوزيف كوك، جورج كوك، نطانيل كوك، هيو كوك وإيليزابيط كوك. لواليد ديالو كانت سميتو جيمس كوك. كانو عندو تلاتو دلخواتات وجوج خوت: ماري كوك اللي ماتت وعمرها 4 سنين، مارݣاريت كوك، جين كوك، ويليام كوك وجون كوك.[2]
سطانلي كوبريك (26 يونيو 1928 - 7 مارس 1999) هو واحد المخرج ميريكاني دار بزاف د الفيلمات اللي بقاو فالتاريخ ديال السينيما بحال 2001: ؤديسيا د لفضاء و الليمونة لماكينة.[1]
كوبريك تربى ف برونكس, نيويورك سيتي، و درس ف مدرسة ويليام هوارد تافت العليا من 1941 ل 1945. جاب معدلات عادية ولكن بان عندو هتيمام قوي ب لأداب، التصوير، و السينما من صغرو، و علم راسو جميع جوانب إنتاج و إخراج الأفلام بعد ما تخرج من المدرسة العليا. بعد ما خدم ك مصور ل مجلة Look ف عوام 1940 و 1950، بدا كيصور أفلام قصيرة بتكلفة مينيمالية و صور أول فيلم هوليوودي كبير ديالو, The Killing (لقتيلة), من إنتاج د United Artists ف 1956. مورا هادشي جاوه جوج د لمشاركات مع كيرك دوݣلاس: فيلم لحرب Paths of Glory (الطرقان د المجد) ف 1957 و لملحمة التاريخية Spartacus (سپارطاكوس) ف 1960.
ليونهارت اويلر (بلألمانية: Leonhard Euler) تولد ف 15 أبريل فعام 1707 ف بازل ف سويسرا ومات ف 18 شتنبر عام 1783 ف سان پيطيرسبورݣ ف الإمبراطورية الروسية، هوا عالم دلماط ودلفيزيك ولفلك ولوجيك ومهنديس سويسري دار اكتشافات موهيما ومؤتيرا فبزاف دلفروع دلماط بحال لحساب متناهي الصغر والتفاضل والتكامل ونضرية المخططات، وساهم فبزاف دلفروع لاخرى بحال الطوپولوجيا ونضرية الاعدد التحليلية، ؤ دخل بزاف دلمفاهيم والروموز الماطيماتيكية، خاصة الدالة الرياضية.[1]
ودار البوز بانجازاتو ف الميكانيك و ديناميك د لموائع و البصريات و الفلك ونضرية المزيكا. أويلر هوا أعظم رياضياتي ف لقرن تمنطاش واكتر الرياضيين من حيت لينتاج ديالو، راه كتب واحد 800 كتاب جمعهوم ف 72 مجلد أغلبها منين كان ف سان پيطيرسبورݣ وف برلين لعاصيمة د پروسيا ديك الساعة.
قال عليه پيير سيمون دو لابلاس: قراو أويلر... قراو أويلر... راه لوستاد ديالنا كلنا’’.
كارل هاينريش ماركس (ب لألمانية: Karl Heinrich Marx) (تولد نهار 5 ماي 1818 ف ترير ف ألمانيا - مات ف 14 مارس 1883 ف لندن ف نݣليز) كان فيلسوف و قتصادي و عالم جتيماعي و مؤرخ و صحافي و شتيراكي توري ألماني.
لأفكار ديال ماركس أتّرات على لعالم كامل و طوّرات لعلم ديال لإجتماع و لمفهوم ديال لإشتراكية. تيتعتابر كارل ماركس من أشهر لقتصاديين لي دازو ف تاريخ لعالم[1]، و ولاّت لأفكار ديالو كاتسمّا "لماركسية" ولاّ "لفكر لماركسي". أهم لأفكار ديال ماركس كانت كادّور على التورة ديال لعمّال و الطبقات لمهلوكة و لمحݣورة، على لبورجاوزية لي كاتستاغل فيهم. خدم بزاف مع فيلسوف ألماني وحداخور كان صاحبو، هو فريدريش إينݣيلز.
كتب كارل ماركس بزاف د لكتوبا معروفة بحال لبيان د لحيزب الشيوعي (1848) و رّاسمال (1867).
جواهرلال نيهرو (بلهندية: जवाहरलाल नेहरू - تولد ف 14 نونبر 1889 ف الله أباد - مات ف 27 ماي 1964 ف نيو ديلهي) كان مناضل د لإستقلال د لهند وأول وزير أول د لبلاد ملًي ستاقلات من 1947 تا مات ف 1964. خدا حتا مناصب خرا فنفس لوقت (وزير لمالية ووزير د لخارجية) وكان من لمؤسسين د حركة عدم لإنحياز لعالمية ف 1961.
نيهرو هو بًات أنديرا ݣاندي[1] اللي كانت رئيسة د لوزراء د لهند من 1966 ل 1977، ومن 1980 ل 1984.
ديمقراطية (ب لاتينية: δημοκρατία كاتقرا dēmokratiā ولي كاتعني kratos: حكم dēmos: شعب) هي واحد لفورم ديال لحكومة لي شعب فيها هو لي عندو سلطة باش يختار ناس لي بغاهم يمتلوه. ديمقراطية داخل فيها بزاف د لمسائل، بحال لحرية ديال تجمهر، لحرية د لهضرة، لمساواة سياسية، لمواطنة، لإنتخابات، لحقوق.[1]
أون جينغال، كاينين جوج د لأنواع ديال ديمقراطية: ديمقراطية لمباشرة، و ديمقراطية تمتيلية.
ديمقراطية لمباشرة هي فاش ناس كاتقرر تشريعا ولقوانين بطريقة مباشرة (متلا ناس يتجمعو ف شي سوق ؤلا ساحة عمومية)، و ديمقراطية تمتيلية هي فاش ناس كاتختار ناس خرين لي كاتنوب عليها وكتختار لقوانين بلاصتها.
الراية لحمرا، وحدا من الرموز د لإشتراكية.الشعار ديال لحزب الشيوعي لمغريبي، واحد من لأحزاب لإشتراكية لقديمة.لإشتراكية، هي نضرية سياسية وقتصادية ديال لحكيم، اللي تاتقول باللي الجماعة هي اللي تاتملك لوسائل د لإنتاج، و مايمكنش للناس تكون عندهم شي حاجة ديالهم، بحال الشركات و لحوانت و لوطيلات. لقكرة ديال لإشتراكية هي باللي إلا الجماعة ملكات كلشي، غادي يكون عندها الجهد كتر، بالعكس ديال النضام الرأسمالي، فين الناس اللي عندهوم لفلوس كتر هوما اللي تيتحكمو ف كلشي.
من بين لمفكرين لكبار اللي فسّرو و تعمقو كتر ف لمفهوم د لإشتراكية، كاين كارل ماركس و ڤلاديمير لينين و أنطونيو ݣرامشي.
لفلوس ؤلا لمال هوما أي ستون ؤلا تسجيل يقدر يتڤيريفا لي مقبول بشكل عام كا خلاص ديال شي سلعة، سربيس، دين ؤلا ضاريبة، ف واحد لبلاد ؤلا واحد لكونطيكست صوسيوقتيصادي محدد.[1] لوضايف د لفلوس متنوعين بحال وسيلة د تّبادل، مخزون د لقيمة، عبرة د لحساب، ؤ سطوندار د لخلاص لمعطل (بحال لكريدي). أي ستون (بحال شقفة ؤلا ورقة) ؤلا تسجيل يقدر يتڤيريفا (ف كونط بنكي متلاً) لي كيحقق هاد لوضايف كيتّعتابر فلوس.
لفلوس معتامدين على جوج مبادئ أساسية هوما لقابلية لكونية د تّحويل (أي سلعة ؤ سربيس يقدرو يباعو ؤلا يتّشراو ؤ أي دين ؤلا ضاريبة يقدرو يتخلّصو ب لفلوس) ؤ لمقبولية ؤلا تّيقة لكونية (أي واحد تعاملتي معاه قتيصاديا كيتيق ف لقيمة د لفلوس ؤ كيبغي يتعامل بيهوم). بلا هاد جوج مبادئ مايقدروش لفلوس يلعبو دّور ديالهوم.[2]
لفلوس هوما فينومين قتيصادي مولّد، لي بان بشكل تدريجي ؤ تلقائي من لمحاولات د بنادم باش يطّور لقدرة ديالو على تبادل لقيمة لقتيصادية. قبل من لفلوس كان بنادم كيتبادل سّلاعي براسهوم (متلاً كيلو د زّبدة موقابيل 2 كيلو د ماطيشة) ف إطار سيستيم لي كيتسمّا لمقايضة. فاش بانو لحضارات لّولين، بانو معاهوم ريزوات معقّدين ديال لبيع ؤ شّرا لي لمتطلبات ديالهوم ولات فايتة لقدرات لعادية د لفرد ؤلا حتا مجموعة د لأفراد، باش يعقلو على تّبادلات كاملين ؤ لقيمة د كل حاجة موقابيل شي حاجة خرة، ف إطار سيستيم جتيماعي، قتيصادي ؤ سياسي لي غادي ف تطور مستامر. لكتابة ؤ لفلوس بانو ف نفس لوقت، ف بلاد سومر (ف لعراق دابا)، ؤ يمكن ف شّينوا، باش يحلو هاد لإشكالية.
لفلوس تطورو معا مرور زّمان، باش يوليو متجردين من لقيمة لمادية ؤ حتا من لمادة براسها. أغلبية د لفترات تّاريخية ؤ تال مؤخراً كانو لفلوس لمتداولين على شكل ما كيتسما ب لفلوس د سّلعة، لي كيكونو مصاوبين من ؤلا مدعومين ب شي حاجة عندها قيمة قتيصادية. حالياً، أغلبية د لفلوس لي متداولين هوما فلوس د لفياط، لي لقيمة ديالهوم ماعندها تا علاقة معا شي حاجة عندها قيمة قتيصادية بحال دهب ؤلا نّقرة. لأغلبية سّاحقة د لفلوس لي كاينين ف لبلدان لمتقدّمة ليوم، هوما على شكل تسجيلات ف لبانكة.
بشكل عام ف لعالم كامل كاين تقريباً 40 تريليون دولار د لفلوس على شكل شقفات ؤ وراق د لفلوس ؤ تسجيلات بنكية لي تقدر ب سوهولة تّجبد على شكل فلوس فيزيكية (شقفات ؤلا وراق)، لي نقدرو نزيدو عليهوم 50 تريليون دولار ديال لفلوس لعامة لي فيها ستيتمارات ب نواعها ؤ تسجيلات خرين لي ماشي ساهل تّحول على شكل فلوس على لمدى لقريب. يلا زدنا عليهوم لمجموع د لقيمة ديال لكريپطوصولدي (بحال بيتكوين) ؤ نواع خرين د لقيمة لي سّيولة ديالهوم ضعيفة نقدرو نوصلو ل كوادريليون (واحد تابعينو 15 زيرو) د دّولار د لفلوس لي كاينين ف لعالم كامل.[3]
بنادم ف لفترات لقديمة بزاف، ملي كان صياد ميخال (كيجيب ماكلتو من صّيد و جميع لماكلة لي ف شّجر ؤلا طايحة ف لرض)، ماكانش كيحتاج ل لفلوس. صّياد لميخال كان متعدد تّخصصات، ؤ كيقدر يدبّر على لماكلة، يطيّب، يصايب لّباس ؤ سّلاح ديالو ؤ يصلحو، ؤ يداوي راسو ب عشوب لي جمعهوم رّاسو. فاش كاتكون لحاجة ل تبادل لحوايج ؤلا لمعاونة كانت كاتطرا ف إطار ضيق فوسط لعشيرة ديالو، ؤ ف حالات قليلة معا أفراد د عشاير خرين، ف إطار مقايضة (تبادل د لحوايج ؤلا لمعاونة نيشان).[2]
فاش بانت زّراعة، بقا بنادم عايش ف مجتمعات قروية صغيرة، ؤ ماتبدّلاتش لوضعية بزاف ف لبدية. ولاكين معا طلوع أول لمدون ملي بداو لمجتمعات ؤ لحضارات كيتطورو، ولّا بنادم كيتخصص ف حرفة محددة، ؤ كيتعامل معا عاداد كبير بزاف د لغراب (جمع "غريب") لي يقدر يشوفهوم غير مرة ؤلا جوج ف حياتو. لفقدان د تّيقة لمتبادلة ؤ لمقدار لخيالي د تّعامولات تّيجارية خلا لمقايضة سيستيم مامناسبش ل لقتيصاد زراعي لمتطور. تّحول ل قتيصاد معتامد على لفلوس ماجاش دقة وحدة، مي خدا وقت. أول صولدي د فلوس معروف كان هوّا سّيلا، لي هوّا عبار د شّعير كيساوي إيطرو تقريبا، عند سّوماريين جوايه 3000 قبل لميلاد.[4] لخدّاما ؤ شّيفان كانو كيتخلّصو ب واحد لعاداد ديال سّيلات د شّعير، لي كياكلو منها داكشي لي محتاجين ليه، ؤ لباقي كيشريو بيه حوايج خرين. لخلاص د ضّاريبة ل دّولة تا هوّا كان ب هاد لفلوس د شّعير.[2]
مورا داكشي بان عند لأكاديين شّيكيل د نّقرة، لي ماكانش فلوس كيما كانعرفو، مي عبار د نّقرة كيساوي تقريبا 8.33 ڭرام.[4] هاد لفلوس، وخا ولاو متجرّدين ف لقيمة ديالهوم كتر من سّيلا (ماعندهومش قيمة بيولوجية) كانو معقّدين ف تّعامول بيهوم حيت خاص يتوزنو كلا مرة. أول شقفات د لفلوس بانو ف مملكة ليديا (ف لغرب ديال تركيا ديال دابا) ف جوايه 640 قبل لميلاد، ؤ جميع شّقفات لي بانو من بعد ف شمال إفريقيا ؤ شّرق لأوسط، ؤ ؤروپا كينحادرو من هاد لفلوس د ليديا.
لمزية ديال شّقفات د لفلوس هيّا بلي خفاف ؤ ماكيشدوش لبلاصة، ضونك ساهلين ف لهزان، ؤ كاتكون مطبوعة فوق منهوم لقيمة ديالهوم، ؤ لعلامة ؤلا تّصويرة ديال سّلطة لي سكّاتهوم. هاد لمسألة لّخرة ضارورية، حيت كاتبيّن بلي سّلطة (لماليك ؤلا لحوكومة) كيضمنو لموتوقية (بلي لفلوس حقيقية) ؤ لقيمة ديال دوك لفلوس.[2]
بزاف د نّواع د لفلوس تستعملو عبر تّاريخ بحال لكوكياج ؤ لملحة، لي منها جات كلمت صالير (من لّاتينية sal، ملحة).[5]
لأعضاء ديال لأوپيك.أوپيك (بلينݣليزية: OPEC - تاتعني لمنضمة د لبلدان اللي كاتصدّر لپطرول)، هي منضمة عالمية تاتجمع بلدان اللي تيعوّل لإقتصاد ديالها بزاف على لپطرول. تأسسات هاد لمنضمة نهار 14 شتنبر 1960 ف بغداد و كانو فيها خمسة د لبدان (لعراق، إيران، لكويت، السعودية و ڤينيزويلا). ف 1965، رحلات لمنضمة، و ولأّ لمقر ديالها ف ڤيينا، واخا لوطريش ماشي دولة عضو فيها. لمنضمة فيها دابا 13 د لأعضاء، و لمجموع ديال لإنتاج ديالهم د لپطرول تيوصل لتقريبا 44% من لإنتاج د لعالم، و هو اللي تيخلي لأوپيك تكون منضمة مهمة، حيت تقدر تبدّل التمن د ليصونص ف لعالم ف أي وقت.
تاتقول لأوپيك باللي لغرض علاش تأسسات هو باش تحيد لإحتكار اللي كانت دايراه الشركات د لپيطرول ف لعالم، و باش يوليو لبلدان هوما اللي تيتافقو بيناتهم على كيفاش يديرو أتمنة معقولة و مستاقرة و تاتسلّك كلشي.[1]
أوپيك فيها دابا 13 دولة اللي أعضاء، و هوما:
ليونانية (ب ليونانية Ελληνικά إيلينيكا) هيّا فرع مستاقل من لّوغات لهندوؤروپية ؤ كينتاميو ليها جماعة ديال لّوغات بحال ليونانية لبالية[ن.ل 1] ؤ ليونانية لعصرية.[1]
ليونانية لعصرية هيّا لوغة رسمية ف ليونان ؤ قبرص، ؤ كيهضرو بيها ناس ف بلايص خرين بحال جانوب طّاليان، ألبانيا ؤ تركيا.
لمرّيخ أولا لكوكب لحمر أولا مارس (الرمز: ) هو لكوكب الرابع من ناحيت لبعد علا الشمش فالنضام الشمسي، وهو من الكواكب الصخرية لي كيشبهو ل لأرض من الناحية د الصخور لي كي كونوها.[1] القطر ديال لمرًيخ هو 6800 كلم.
فبزاف د اللغات لأوروپية، السمية د لمريخ هي مارس، اللي هي السًمية د لإله د لحرب د الرومان.
ف 2018 كتاشفو لعلماء ضاية مجمًدة تحت من لأرض فلمريخ[2]، و بداو تيفكًرو فلإمكانية ديال يكون لما موجود ف لمريخ،و هادي لخطوة اللًولا لا بغاو الناس يعيشو فيه ف لمستقبل.
مارس تقريبا عندو نص لحجم ديال لأرض، بمساحة سطح شوي قل من لمساحة كاملة ديال لأرض نّاشفة.[3]
مارس عندو كتافة قل من لأرض، بحجم تقريبا 15% ديال لأرض و بكتلة 11% ديال لأرض، شّي لي كايعطي 38% ديال لجادبية ديال سطح لأرض. سباب لمظهر لحمر-ليموني ديال سطح لمرّيخي هو تلاتي أوكسيد لحديد، ولا صّدا.[4]
لپروتينات (ب نݣليزية Proteins) هيا موليكيلات كبيرة بزاف كتكوّن من سنسلة ؤلا كثر ف لكسدة د لكائنات لحية، ؤ كادير بزاف د لخدامي بحال: كتحفز تفاعلات دهنية، كتضوبل دنا، كتستاجب ل لمنبهات، كتعاون ف لبني د سيلولات ؤ لكائنات، ؤ كتحول لموليكيلات من بلاصة لبلاصة. لپروتينات مختالفة بينتها ب ترتيب د لأحماض لأمينية ديالها لي كيحددو ترتيب د نيكليوتيدات.
كلمت پروتين ختارعها لكيميست سّويدي يونس ياكوب بيرزيليوس ف 1838.[1]
لونتيبيوتيك (من ليونانية؛ anti ومعنيتها ضد، و biôtikos: حاجة اللي كاتعلق بلحياة) هوما شي مادات شيمية، بيو ؤلا مصنوعة، واللي عندهوم واحد لفعلة على لميكرو-خلايق سيرتو لباكتيريات وماعندهوم والا فعلة ضد لفيروسات. فاش هاد لمادة كاتݣد تقتلوهوم و تهلكهوم، لونتيبيوتيك كايتسما باكتيرقتّال و ملّي هاد لمادة كاتحبس ولا كاتعكّل لمكاترة ديالهوم لونتيبيوتيك كايتسما باكتيرحبّاس.
لونتيبيوتيكات اللوالا اللي تعزلو هوما لپينيسيلينات و هوما مادات بيو كاتنتجهوم واحد لخميرة من نوع ديال پينيسسيليوم. ومنبعد، لؤونتيبيوتيكات لخرين لبزاف منهوم نص-مصنوعين (يعني تعدال ديال شي پارتية من ݣزية بيو) ولا ݣاع كايتصاوبو من صنعة شيمية كاملة.[1]
ب لعكس د لي ضاير، لؤنتيبيوتيكات ماخرجوش غير بزهر من لابو ديال ليكصانضر فليمينݣ. ولايني كانو لحاصول ديال شلا تبقشيشات عيلمية معمقة لي مقصودها هوا تحيّد لمراضي التوسيخية وهاد التبقشيشات تݣعدو بلبيان فلقرن 20.
هادا شحال، شي توجيدات قدام كانو معروفين عند الشناوا و ليونانيين و اللي مصاوبين من شي شعريات كارمين نايض فيهوم لعفن تدارو باش يداويو الدبرات لي فيهوم توسيخة بلباكتيرية. فلقرن تسعطاش شي عولاما بحال پاستور قشعو ياد بلي كاينين شي ميكرو-خلايق قادرين باش يحبسو ميكرو-خلايق خرين ولا يحاربو شي مراضي.
حتال لمسالية دلقرن تعطاش كان الدوا ديال السيفيلس واقف على لملايح ديال زاواق حتا جا پول هيرليش و اللي لقا 1910 واحد دوا دقة بطلة سميتو "سالۋارسان"و اللي ولا هوّا الدوا لمرجيعي ضد النوّار حتال تبدال ديالو بل "پينيسيلين".
واحد لباكترايجي بريطاني ليكساندر فليمينݣ (1881–1955) كان داخل عادي من لعوطلة ديالو ف 1927 وهوا يقشع فلابو ديالو واحد اللف دشومپينيو (پينيسيليوم نوتاتوم) كبر غير بوحدو فواحد الزرع ديال الستافيلوكواكس و هاد شومپينيو ساير يبلوكي ليهوم مكاترتهوم، ليكساندر ماكانش عارف شنو هيا لمادة مولات هاد لفعلة ولايني خرج بواحد لخلاصة اللي هيا باللي هاد لپينيسيليوم كايتلق شي مادة اللي كاتحبس لمكاترة ديال ستافيلوكوكوسة. كانت هادي لواقيعة لفاعلة التاركة فالتاريخ ديال لؤنتيبيوتيكات اللي غادي يترجموها تلطاش لعام منبعد يعني ف 1940 جوج عولاما "هوارد فلوري" و "إيرنيست بوريس تشاين" ملي غايجبدو ديك لمادة -واخا بواحد لقد قليل- و اللي سماوها ب"لپينيسيلين" وغايجربوها على لپنوموكوكوسة عند لفار و اللي بصاح غاتصدق ليهوم.
واخا النتايج ديال لپينيسيلين كانو باهرين ولايني كانت كاتخرّج بواحد لقد قليل بزاف و زيد عليه الضوروف دلحرب لعالامية التانية اللي كانو عكّالا كبار فلمناتجة ديال هاد لمادة لمزيانة، هوارد فلوري غايقلّع لميريكان تماك فاش غايلقا واحد لباكتيرية من نفس النوع ولايني مجهدة و كاتنتج ميتاين دلخطرات لپينيسين كتر من ديك اللولانية ديال فليمينݣ وهادي سميتها "پينيسيليوم كريزوجينوم". مورا هادشي لمنتاجة دلپينيسيلين غاتبدا فلّابوات لفارماسيانا لكبار و من بيناتهوم "فايزر". لپينيسيلين غايتخدم بزاف يامات لحرب و فلمداوية دلعساكريا لمجروحين.[2]
السر دلخدمة ديال لؤونتيبيوتيك هوا ئيبلوكي ؤ يحبس بمانيرة مختارة شي مرحالة ضرورية للعيشة دلباكتيرية ؤلا يسد لباب على لمكاترة ديالهوم بلا مايدير لمسايل ل بنايق ديال بنادم اللي كايتداوا. هادشي اللي غايخلي واحد تنواع كبير فلؤنتيبيوتيكات ولعدد لكبير ديالهوم اللي واصل ل عشرالاف ݣزية.
لؤونتيبيوتيكات اللي كايتخدمو بزاف فالضومين السبيطاري كايقدرو يتقسمو ل شلا فاميلات على حساب سر خدمتهوم، وكولا فاميلة عندها واحد ولا بزاف دلعلايف ولفاميلات اللي معروفين كتر هوما:[3]
- لؤنتيبيوتيكات اللي كايحبسو لمصاوبة دلحيط لباكتيري (كاينيشو على لپروتين لقباط دلپينيسيلين) :
•بيطا لاكطامين.
•فوصفوميسين.
•ݣليكوپيپتيد.
- لؤنتيبيوتيكات اللي كايحبسو لمناتجة دلپروتينات (كايزطمو على الريبوزوم لباكتيري):
•أمينوزيد.
•تيتراسيكلين.
•لفينيكولات.
•ماكروليد.
لحيوانات كائنات متعددة السيلولات ؤكاريوطية لي كاتشكل مملكة بيولوجية كيسمّيوها لعولاما Animalia. ب ستيتناءات قلال، جميع لحيوانات كيكونصوميو مواد ؤرڭانية، كيتنفّسو لوكسيجين، كيقدرو يتحرّكو من بلاصتهوم، و كيتكاترو ب السيكس.[1]
كاينين 1.5 مليون نوع حيواني لي وصفوهوم لعولاما، منهوم مليون نوع ديال لبخوش. ولاكين بزاف د لمختصين كيعتاقدو بلي ف لمجموع كاينين علاين 7 مليون نوع حيواني ف لأرض. أصغر حيوان طّول ديالو 8,5 ميكروميطر و أطول واحد طولو 33,6 ميترو (لبالينة الزرقة).
لحوت (لفرد : حوتة)، (سّمية لعلمية Pisces) من بين لحيوانات لي كتعيش ف لما، لي عندها لخيشوم، ؤ معندهاش صباع، لأكترية د لحوت كتصنّف حيوان بو دم بارد، داكشي لي كيخلي لحرارة ديالها كاتبع لحرارة د لبلاصة لي كاينة فيها. لأغلبية د لحوت عندو لعضام ؤ شي نواع خرة بحال رّوكان عندو غير لغضروف. نّواع د لحوت كاتختالف من ناحية شكل ؤ لون ؤ لقد ؤ طول.
كاينين تقريبان 34.000 نوع ديال لحوت لي معروفين.[1] لحوت ماكيتعتابرش تقسيم طاكسونومي معزول، ولاكين معا تيطراپودات (لي منهوم لحيوانات د لبر بحال تّديات ؤ زّواحف) كيشكّلو لفيلوم تّحتاني د سّنسوليات Vertebrata.
لبشرية ؤلا لإنسانية ؤلا تابنادمية هيّا لمجموع د بنادم (ؤلا باشار ؤلا إنسان)، لّي هوما أفراد كينتاميو ل نّوع ديال لهوموساپيان، لّي هوّا آخر نوع باقي فوق لأرض ديال ݣنس لهومو ؤ أكتر نوع ف تّنضيمة د لّوليّات منتاشر فوق لأرض، ؤ تّعداد ديالو هوّا تقريبا 8 مليار فرد ل حد ليوم.[1]
وخا لعولاما كيخدّمو لمصطلح د "بنادم" ؤلا "إنسان" على جميع لأنواع ديال ڭنس لهومو، تا دوك لي نقارضو، عملياً هاد الجوج كلمات كيتستعملو غير على لهوموساپيان لي كاين دابا. لهوموساپيان بان ب الشكل لحالي ديالو ف قارة إفريقيا هادي علاين 300.000 عام، و أقدم لأتار ديالو تّلقاو ل حد الساعة ف جبل إيغود ف لمغريب. مابين 160.000 و 60.000 عام قبل ليوم، بنادم بدا كيتصرف ب طرقان لي كاتبين تطور الدماغ و الدكا عندو، بحال لإنتاج ديال لفن و لأدوات ل أغراض مختالفة. التورة النيوليتية طرات هادي 13.000 تقريباً ف الجنوب لغربي د قارة أسيا (و بشكل مستاقل ف بلايص خرين بحال أمريكا الجنوبية)، و لي فيها طور بنادم الزراعة، و بدا كيبني تجمعات سكنية كبيرة و مدون و حضارات. بنادم قدر يدير بزاف د لإنجازات و يديڤلوپي مجموعة د لمفاهيم لي ماكاينينش ف الطبيعة، بحال الطيكنولوجيا، الصيونص، لفلسفة، الدين، لميطولوجيا و غيرهوم.
بنادم عندو قشرة قبل جبهية prefrontal cortex متطورة، لي كاتعطيه قدرات بحال اللوغة، لخيال، و لماخدة د لقرارات بشكل واعي، عكس لكائنات لخرة. هادشي خلاه يصنع أدوات طيكنولوجية متطورة، و يخدّم تفكير منطقي معقد، و يراكم لمعرفة على مدى أجيال، باش يبني حضارات.
كلمة "بنادم" جات من لعربية بن آدم، يعني ولد آدم، لي هوّ أول بنادم بان فوق لأرض على حساب لمعتقد لإسلامي و لإبراهيمي بشكل عام. ف التخدام لعام، الصيغة النتوية د هاد لكلمة "بنادمة" قليل فاش كاتّستعمل، و غالباً كيكون عندها معنى قدحي (ديال السبّان). كيڭول لماتال لمغريبي "لي زرعتيه ينفعك من غير بنادم يلا زرعتيه يقلعك".[2]
لحديد (ب نّݣليزية Iron) هوّا عنصر كيماوي أساسي، الرمز ديالو هوّا Fe ؤ نّمرة دّرية ديالو 26[1]
ف طّابلو دّوري، هاد لعنصر مرتب ف السطر (الدورة) 4 ؤ لعمود (لمجموعة) 8. هاد لعنصر داخل ف لݣروپ ديال لفلزّات لنتيقالية. ف الظروف لمعيارية د الضغط ؤ الحرارة، هاد لعنصر كايكون ف حالة قاسحة. هاد لعنصر معروف من قبل التاريخ.
لكتلة (ب نّݣليزية mass، رّمز m) هوّا مقدار فيزيكي كيعبّر على لمقدار د لمادة ف شي كسدة. ؤ هيّا عبار ديال الصقيل لي نقدرو نفسّروها ب لمقاومة ديال شي كسدة ل لكسيراج (تغيير زّربة ديال لكسدة).[1] لكتلة ديال شي كسدة كاتحدد أيضاً لقوة د لجابدية لي كاتطبّق على كسدات خرين (كلما كانت لكسدة أكتل، كلما كانت كاتجبد ليها كسدات خرين ب قوة كبر). هاد لقوة ماكاتبان بشكل واضح حتا كاتكون لكتلة كبيرة بزاف، بحال ف لحالة د لكواكب ؤ نّجوم.
لعبرة ديال لكتلة ف سّيستيم لعالمي د لعبرات هيّا لكيلوݣرام. ف لفيزيك، لكتلة ماشي هيّا تّقل ؤلا لوزن، وخا لعبار د لكتلة كيعتامد على لعبار د لوزن ب ميزان د روصور، ماشي لميزان د تّعادل لي كيقارن لكتلة د كسدة معا كتلات معروفين د كسدات خرين. تّقل ديال كسدة كاتكون عندو علاقة معا لقوة د لجابدية. متلاً شي كسدة لوزن ديالها 100 كيلو فوق لأرض، غادي يكون لوزن ديالها 16,5 كيلو فوق لقمر، ولاكين لكتلة ديالها ماغاديش تّبدّل، حيت لمقدار د لمادة فيها بقا هوّا هوّا.
النص دوّاز (ب نّݣليزية: semiconductor) هوّا أي مادة لي الدوّازية التريسينتية ديالها قل من ديال الدوّاز، بحال نّحاس، و كتر من ديال مادة عازلة، بحال جّاج. لمقاومية ديال المادة النص دوازة كاتنقص كلما تزادت لحرارة ديالها.
لمواد النص دوازة كاتخدّم ف لمصاوبة ديال مكوّنات إليكطرونية بحال طّرونزيسطور، ضيوض، و سّيركويات لمتكاملة.[1]
لأجهيزا لي مصاوبة ب مادة نص دوازة كيكونو عندها خاصيات مزيانين بحال تدواز السارح (التيار) ف واحد لاتيجاه كتر من واحد أخور، تبدال لقيمة ديال لمقاومة، و التأتر ب لحرارة ؤلا لوجود ديال الشعا.
سّيستيم لعالمي د لعبرات (ب نّݣليزية: International System of Units، ؤلا ب ختيصار SI) هوّا شّكل لعصري ديال سّيستيم لميتري، و أكتر سيستيم د لعبار مخدّم ف لعالم. هاد سّيستيم د لعبار هوّا لوحيد لي مستعمل بشكل رسمي ف لعالم كامل تقريباً، ؤ أسساتو لكونفيرونص لعامة د لوزان و لعبارات.[1] ف أغلبية د لبلدان، كيتخدّم ف صّيونص، ف طّينكولوجيا، ف صّناعة و ف لبيع و شّرا.
سّيستيم لعالمي د لعبرات فيه 7 د لعبرات أساسيين هوما لأمپير (جهودية د سّارح د تّريسينتي)، قنديلة (جهودية د شّعا)، كيلڤين (لحرارة)، كيلوݣرام (لكتلة)، ميترو (طّول ؤلا لبعودية)، مول (لمقدار د لمادة) و تانية (زّمان).
أتاي مشروب عندو ريحة زوينة ؤ كيتصاوب من لعشبة لي عندها نفس سّمية. أتاي ف لعادة كيتّشرب سخون ؤ كيقدر يرتابط ب طقوس ؤ توقيت خاصين ديال تّحضير ؤ شّريب ديالو على حساب لبلاد ؤ تّقافة. لأصل د هاد لمشروب ؤ لعشبة ديالو من شّينوا، لهند ؤ بلدان د شرق أسيا.[1] أتاي هوّا تاني مشروب كيتكونصوما ف لعالم مور لما. كاينين شلا نواع ديال أتاي لمشروب، لي كيختالفو ف رّيحة ؤ نّكهة ديالهوم. ؤ كيتّعتابر مادة منبهة ب نّسبة ل بنادم، حيت فيه مادة د لكافيين.
أتاي تّدكر أول مرة ف تّاريخ ف وتيقة شينوية كاترجع ل لقرن 3 ميلادي، ف نص ديال طّبيب شّينوي هوا توو، ؤ ولات عندو شعبية بزاف ف لفترة ديال سلالة تانڭ لي حكمات مابين لقرن 7 ؤ لقرن 10. موراها نتاشر ف شرق أسيا، ؤ من بعد جابوه لبرطقيزيين معاهوم ل ؤروپا ف لقرن 16. ف لقرن 17، شريب أتاي دخل ل تّقافة لبريطانية، ؤ لبريطانيين زرعو لعشبة ديالو بزاف ف لهند، ؤ بداو كيصدّروه ل لعالم كامل. أتاي دخل ل لمغريب ؤ شمال إفريقيا ف لقرن 18.
لموصطلح ديال أتاي د لعشوب كيشير ل نواع ديال مشروب أتاي لي مامصاوبينش من لعشبة د أتاي. من بين لأتايات لمعروفين ف لعالم، كاين أتاي اللي كيدار ف لمغريب، اللي تيتخدّم فيه أتاي خضر، مع النعناع ولا الشيبة، و شي مرات يقامة خرة.
لجمهورية د كوبا (بصبليونية: República de Cuba) هي واحد لبلاد جات ف لبحر لكاريبي ف دخلة د خليج لميكسيك. كوبا هي أرخبيل ديال لجزر ضاير بيهم لبحر، منهم جوج د لجزر كبار لي هوما جزيرة كوبا وجزيرة لا خوڤنتود.
لبلاصة لي فيها كوبا دابا كان ساكن فيها واحد شعب سميتو تاينو من هادي 4000 عام قبل لميلاد حتى جاو صًبليون ف لقرن 15. صًبليون حتلو كوبا تال 1898 من موراها حتلاتها لميريكان تال 1902. من موراها أيدوزو بزاف د رؤساء على لبلاد، منهم فولخينسيو باتيسطا لي كان ديكتاتور و ثارو عليه ناس ف 1959. ديك تورة لي تزعمها فيديل كاسطرو خلات لبلاد تولي متبعا نيضام شتيراكي ماركسي لينيني، فيها حزب واحد (لحزب شتيراكي لكوبي)، وهي من لبلدان لقليلة ف لعالم لي باقي فيها هاد نيضام تال دابا.
تسيكنو فكوبا 11.2 مليون د ناس، ولعاصمة ديالها هي هاپانا. لوغة رسمية ف لبلاد هي صبليونية، ولعملة لي تاتخدًم فيها هي لپيزو لكوبي. رئيس د كوبا من 2018 لدابا هو ميݣيل دياس كانيل.
لوغة رسمية د كوبا هي صبلونية، ؤ لأغلبية لكبيرة د لكوبيين كيهضرو بيها. صبلونية لي مستعملة ف كوبا معروفة بسميت صبلونية لكوبية، ؤهي واحد شكل من صبلونية د لكاريبي. لوسيمي، لي هي واحد لهجة ديال لوغة د يوروبا د غرب إفريقيا، كيستعملوها ناس لي تابعين دين ديال صانطيريا بحال لوغة مقدسة[1]، والاكين غير بحال لوغة تانية.[2] لكريول د هايتي هي تاني لوغة لي مستعملة بزاف ف كوبا، ؤ كيهضرو بيها لموهاجيرين لهايتيين ؤ ولادهوم. لوغات لخرين لي كي هضرو بيها لموهاجيرين كاين لݣاليسية ؤ لكورسيكية.[3]
لولايات لمتحدة د لمكسيك (بالصبليونية Estados Unidos Mexicanos)، واللًي معروفة بسميت لمكسيك هي جمهورية دستورية فيديرالية جات فلجنوب د أمريكا الشمالية. تاتحدًها من الشمال لميريكان، من لغرب لمحيط لهادي، من الشرق خليج لميكسيك، من لجنوب ݣواطيمالا و بيليز.[1]
لمسكيك عندها تاريخ قديم ودازو فيها بزاف د لحضارات قبل مايجيو ليها لأوروپيين، منها لأولميك ولأزطيك ولمايا. ف 1521 دخلو الصبليون للمكسيك وحتلوها وسموها صبانيا الجديدة. بقات لمكسيك تابعة للمملكة د صبانيا تال 1821، وهو لعام اللي ستاقلات فيه. من مورا ديك لوقيتة ماكانش ستيقرار بزاف وكانت تاتحارب لمكسيك مع لميريكان وتاتمشيليها لأراضي. بقات لوضعية بحال هاكا تال 1910، وهو لعام اللي وقعات فيه الثورة لمكسيكية، اللي خرج منها الدستور د 1917، والنظام لجمهوري لفيديرالي اللي كاين فلبلاد تال دابا.
تيسكنو فلمكسيك 128.6 مليون د الناس، ولعاصمة ديالها هي ميكسيكو. اللغة الرسمية هي الصبليونية، ولعملة اللي كاتخدًم هي لپيزو لمكسيكي. لمكسيك عضو فبزاف د لمنظمات دولية بحال لأمم لمتحدة، منظمة التجارة لعالمية، جي 20، ومنظمة التعاون والتنمية ليقتيصادية (اللي كانت هي أول دولة تادخليها من أمريكا اللاتينية، ف 1994).
سويسرا (ب الألمانية: Schweiz; ب الفرونسي: Suisse; ب الطاليانية: Svizzera; ب الرومانشية: Svizra; ب الألمانية السويسرية: Schwiz) هي دولة صغيرة ف غرب أوروپا. السمية الرسمية ديال سويسرا هي Confoederatio Helvetica، هاد السمية ب اللاتينية و هي غالبا ما كتستعملش غير ف الوتائق الرسمية. سويسرا هي كونفدرالية مكونة من 26 ولاية صغيورة كتسمى كانطون (الجمع: كانطونات).[1]
سويسرا معروفة ب الحياد ديالها. شي دولة كتكون محايدة مللي ما كتاخدش شي موقف بين الدول اللي متحاربين. سويسرا كانت محايدة من 1815. بزافت المنضمات الدولية كاينين ف سويسرا. الأمم المتحدة عندها مكتب رئيسي (و لكن ماشي مقر) ف جنيڤ. المنضمة السابقة ديال الأمم المتحدة اللي كانت كتسمى عصبة الأمم كان عندها المقر ديالها ف جنيڤ.
كاينين ربعة اللغات رسمية ف سويسرا: الألمانية، الفرونسي، الطاليانية، و الرومانشية. بعض الكانتونات وحتى القرى ݣاع كيهدرو فيهم ب جوجت اللغات، و أكبر كانتون من ناحية المساحة، ݣراوبوندن (ݣغيزون)، فيه تلاتة. تقريبا التلتين ديال السكان كيهدرو بالألمانية؛ الفرونسي كيهدرو بيها ف الغرب ديال البلاد، و الطاليانية كيهدرو بيها ف الكانتون ديال تيتشينو والرومانشية فشي بلايص ف ݣراوبوندن.
العاصمة ديال سويسرا هي برن.[نوطة 1] أكبر مدينة ف سويسرا هي زيوريخ.
ف الشمال ديال سويسرا كنتلاقاو ألمانيا. ف الشرق ديال سويسرا كنتلاقاو لوطريش و ليخطنشطاين. ف لجنوب ديال سويسرا كنتلاقاو الطاليان. ف لغرب ديال سويسرا كنتلاقاو فرانسا.
بغداد هي لعاصمة ديال لعراق و أكبر مدينة فيها. هي تاني أكبر مدينة ف لبلدان اللي كيهضرو لعربية (من مورا لقاهرة) و تيسكنو فيها تقريبا 8.5 مليون د الناس. تبنات لمدينة ف لقرن التامن باش تكون هي لعاصمة د الدولة لعباسية. كبرات بزاف من داك لوقت، و كانت مركز علمي و تقافي، و كانت ݣاع محسوبة أكبر مدينة ف لعالم ف لوقت د هارون الرشيد. ف 1258 هجمو عليها لمغول و تكرفسو عليها بزاف. ملّي رجعات لعراق مستاقلة ف 1932، بدات بغداد كاتكبر عاود و تاترجّع لبلاصتها.
بغداد جات ف لوسط ديال لعراق و تيدوز منها لواد ديال الدجلة. فيها مطار دولي، و الدولة معولة تبني فيها ميطرو قبل من اللخر ديال 2021.[1]
إسطنبول هي أكبر مدينة فتركيا. كانت معروفة شحال هادي بسميًت القسطنطينية. جات ما بين أوروپا وآسيا وتاتًعتابر وحدا من أكبر لمدون فالعالم.[1]
لبلدبة د إسطنبول متوأمة مع واحد و خمسين مدينة فالعالم. منهم بحال دابا:
طوكيو (ب جّاپونيّة: 東京, Tōkyō و كاتعني "لعاصيمة د شّرق") هي لعاصيمة د جّاپون. كايسكنو فيها 13 مليون و 800 ألف واحد (على حساب لإحصائيات د 2018) و 42 مليون و 794 ألف يلا حسبنا لميطروپول لكبيرة ديالها.
طوكيو جات ف سّاحل شّرقي د أكبر دزيرة جاپونية هونتشو، و هي من لقرن 17 أهم مركز سياسي و تقافي و قتيصادي د جّاپون و كاينين فيها لمؤسسات لكبار ديال لبلاد بحال لقصر ديال إمبراطور د جّاپون، لبرلمان و لحوكومة.[1][2]
ف لبدو، كانت طوكيو غير قرية صغيرة د صّيادة سميتها "إيدو" و بدات شوية ب شوية كاتكبر ب شكل دائري على واحد لغابة كبيرة سميتها "شيودا". ف 1603، ولات لقصبة لعسكرية رّئيسية ديال طوكوݣاوا لياسو، لّي ردّها من بعد عاصيمة ديال لحوكومة لإقطاعية ديالو. بين 1603 و 1886 كبرات لمدينة ب واحد شّكل سريع و صبحات من أكتر لمدون لمزاحمة ف لعالم: ف لّخر د لقرن 18، كانو ساكنين فيها مليون واحد.
من بعد من ترجّعات لإمبراطورية ف 1868 تبّتات لمدينة بلاصتها ديال لقلب سّياسي و تقافي د جّاپون و لقصر د إيدو ولا هو لإقامة ديال لإمبراطور لميجي كوكيو.
لمحيط لمهدّنجزيرة جات على لمحيط لمهدّنلمحيط لمهدّن ولاً لمحيط لهادي هو أكبر محيط وبحر ف لعالم. لمساحة د لمحيط لمهدّن هي 169.2 مليون كم²، وهو اللي تيخليه ياخد تقريبا 30% من لمساحة ديال لكرة لأرضية، و 46% من لمساحة ديال لبحورا ولمحيطات فلعالم. لمحيط لمهدّن تيمشي من لمحيط لمجمَّد الشمالي ف الشمال، تال لمحيط لمجمَّد لجنوبي (اللي تيوصل تال لقطب لجنوبي) ف لجنوب، من لغرب تيحدّوه آسيا و أوقيانوسيا، و من الشرق تاتحدّو أميريكا. خط ليستيواء تيقسم لمحيط لمهدّن على جوج: لمحيط لمهدّن الشمالي, ولمحيط لمهدّن لجنوبي. لمعدّل ديال لغرق ف لمحيط لمهدّن هو 3940 ميطرو.[1]
أغرق بلاصة ف لأرض جات ف لمحيط لمهدّن، و هي لخندق ديال ماريانا، و لغرق ديالها هو 10.928 ميطرو. تا أغرق بلاصة ف النص لجنوبي د لأرض جات ف لمحيط لهادي، و هي لخندق ديال طونݣا (غارق ب 10.823 ميطرو).
ملّي بداو لأوروپيين كيوصلو للمحيط لمهدّن فاللول د لقرن 16، سمّاوه لبحر ديال لجنوب (مار ديل سور).[2] السمية ديال لبحر لمهدّن عطاهاليه لبحري لبرتغالي فرناندو ماجلان، ملّي دار على لعالم ف 1521، و جاه هاداك لبحر مهدّن بزاف، هو يسمّيه مار پاسيفيكو (لبحر لمهدّن).
