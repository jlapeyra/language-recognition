Michelangelo di Lodovico Buonarroti Simoni (6 Zwat Tsat 1475 – 18 Zwat Sweang 1564), á̱ ku lyen nggu nang Micelangelo ma̱ nyom a̱ni, ku yet a̱tyumat nghwughwu a̱byin Italiya wa a̱ ka ngyet a̱tyuswup nghwughwu, a̱tyulyen ghwang a̱ka̱sa ma̱ng a̱tyulyuut a̱bwom a̱nwuat jen A̱gba̱ndang Shyip ma̱ng Swuan nang á̱ ku byin mami Ri̱pobi̱lik Fi̱ra̱ntse wu a̱ni, a̱nyan wa ta̱m nggu hu ku byia̱ cet fuut nkyang ma̱ a̱di̱di̱t ba̱t mi̱ ya a̱son nyian nghwughwu Fam Jenshyung hu, ma̱ a̱khapsak di̱ fam a̱meang á̱di̱dam tat-a̱pyia̱ lyen a̱tyubishyi ma̱ng swanta di̱n jen Shyip ma̱ng Swuan ji.
Miguel de Cervantes Saavedra (29 Zwat A̱kubunyiung 1547 – 23 Zwat Nyaai 1616) ku yet a̱tyulyuut a̱byin Si̱pen a̱ghyang wa. Kwambwat nggu hu nang á̱ swak lyen a̱ni wa yet Don Quijote de la Mancha. Á̱ kyiak nhu ku yet a̱son ka di̱ ce a̱yaanovel mam a̱fwun hu, a̱wot mat a̱nia wa Cervantes si̱ yet a̱tyulyuut novel a̱son wu[1]. Á̱ ku shei kwambwat hu byia̱ mi̱ bibyin 65 hwa. Á̱ bu si̱ nkyiak ta̱m hu nang si̱ ku swak da̱ a̱mgba̱m mkpa̱m lyuut ku swak ma̱ng yet a̱tsatsak a̱ni. Di̱n jen jhyang, á̱ ngyei nggu "A̱fai-a̱gwam Sa̱taya".
Di̱mokrasi (Helen: δημοκρατία, dēmokratiā, neet dēmos 'á̱niet' ma̱ng kratos 'tyok'; Shong: Democracy) yet tangka̱i a̱gwomna̱ti hwa da̱nang ke á̱niet a̱byin ba bibya byia̱ cet khai á̱nietkpacam a̱gwomna̱ti mba ba, ku ba̱ byia̱ cet khai kyang hu á̱ na mkpa á̱ tyia̱ di̱ cam mba hu a̱ni. A̱tyu wu nang á̱ fa nggu da̱ nggu a̱ yet kap "á̱niet" hu hwa a̱ni, ma̱ng si̱sak nang á̱niet ba ka̱u ku ba̱ nwuat cet nyia̱ tyok tazwa mba a̱ni ku shyak ma̱ng sweap njen ku si̱ ka nvwuon kyiak neet a̱byin a̱nyiung ba̱ng si̱ nat a̱byin a̱ghyang, a̱wot bibyin di̱mokrasi a̱hwa si̱ bai mbeang ba̱ si̱si̱ ntyia̱ á̱kum á̱niet ka ma̱ a̱di̱di̱t a̱di̱t ma̱ a̱shonshyon a̱nshyon da̱ a̱ka̱nyiung mami. Á̱tsak a̱ka̱fang kuntyin nok di̱mokrasi ni̱nia yet: sa̱t a̱tung ma̱ng a̱lyiat, ntyia̱ á̱ghyang ma̱ng nyia̱ á̱ghyang ca̱caat, tyei a̱pyia̱ di̱ yet memba, cat shim a̱ghyang, koot ntswak, a̱wat swuan ma̱ng a̱ka̱wat á̱kum á̱niet na a̱ni.
Kurum yet kuzang kyang hwa ku a̱tsatsak lyuut nang konyan san da̱ a̱ka̱nyiung nang teang a̱ni, mat nkyang (nang á̱ kwai a̱ni) ma̱ng khwo mbeang teang ta nang a̱ka̱kurum ga̱ndu, mami a̱byin a̱nyiung ku mi̱ naat mbwuot kaswuo a̱ni.[1][2][3] Á̱ ku ghai á̱tsak nta̱m kurum a̱ni: vak shai nkyang, swang a̱la̱n-kurum, a̱swang a̱fi̱ng nkyang, a̱wot mi̱ di̱n jen jhyang, kidee a̱ci̱nciring teang kurum.[4][5] Á̱ fa kuzang tangka̱i nkyang ke rekot nang á̱ maai shim yet cucuk nhu hu di̱ nyia̱ nta̱m nani kurum hwa.
Helen (Helen A̱zafwun: Ελληνικά, romanized: Elliniká, á̱ yei [eliniˈka]; Ancient Greek: Ἑλληνική, romanized: Hellēnikḗ) yet sa ja di̱ kwai lilyem Ndo-Yurop ji̱ yong ma̱sa̱t a̱ni, neet ma̱ a̱byin Helat, Kuburut, a̱tak Italiya (Ka̱labi̱riya ma̱ng Salento), a̱tak A̱li̱beniya, mbeang nfam nghyang ma̱ A̱yaabali̱kan ba, khwong A̱dyundyung Kyai A̱sa̱khwot hu, A̱siya Minor, ma̱ng fam A̱tyin Meditaroniya hu. Jija byia̱ lyuut nkhang swanta ku shi a̱ swak kuzang a̱lyem Ndo-Yurop, ku ngaat a̱ teak a̱yaarekot ndyia̱ 3,400 nang á̱ ku lyuut a̱ni.[1] Vak lyuut nji hwa yet Zwunzwuo-a̱lyem Helen ji, ji̱ shyia̱ di̱n ta̱m bai kpa̱mkpaan ma̱ng ndyia̱ 2,800;[2][3] a̱zaghyi ma̱ng jen a̱ja, á̱ ku kwok lyuut Helen di̱ nvak lyuut nang Linear B ma̱ng lyuut-a̱ka̱tyong Kuburut ni̱nia.[4] Á̱ ku bwuo zwunzwuo-a̱lyem ji neet di̱ zwunzwuo-a̱lyem Finikya ja a̱wot ji̱ si̱ ba̱ yet a̱nan zwunzwuo-a̱lyem Lati̱n, Kurilut, A̱rmeniya, Koptik, Gotik, ma̱ng nvak lyuut ma̱ a̱di̱di̱t nghyang.
Nyam (á̱kpa: nyám; á̱ bu ngyei Metazoa) yet nkyang nswuan yukariyot na̱ byia̱ a̱yaasel ma̱ a̱di̱di̱t ja, mi̱ di̱ tyok nyam hu mi̱ bayoloji.
A̱byin Kuba (Si̱pen: Cuba /ˈkuβa/), á̱ lyen di̱ yorong ofisha hu nang Ri̱pobi̱lik Kuba wu (Si̱pen: República de Cuba /reˈpuβlika ðe ˈkuβa/, Shong: Republic of Cuba), yet a̱byin kya ka̱ byia̱ a̱byin a̱ka̱wa̱tyia̱ a̱sa̱khwot Kuba ka, a mbeang Isla de la Juventud ma̱ng a̱cyuang susot bibyin a̱ka̱wa̱tyia̱ a̱sa̱khwot ma̱ a̱di̱di̱t ghyang. A̱byin Kuba shyia̱ di̱ tyan ji nang fam a̱za Kyai A̱sa̱khwot Karibi, A̱ngam A̱sa̱khwot Mikziko, ma̱ng A̱gba̱ndang Kyai A̱sa̱khwot Ati̱lantik myim a̱ni. Ka̱ shyia̱ di̱ fam a̱tyin Li̱m-a̱byin Yucatán (Mikziko), fam a̱tak a̱mgba̱m a̱si̱tet A̱.M. nang á̱ ngyei Florida a̱ni ma̱ng Bahamat hu, fam jenshyung a̱byin Hisi̱paniyola, a mbeang fam a̱za a̱byin Ja̱ma̱ika ma̱ng Bibyin A̱ka̱wa̱tyia̱ A̱sa̱khwot Keiman hu. A̱keang Havana kya yet a̱gba̱ndang a̱keang nka wu a̱ swak ma̱ng shi a̱ni a̱ si̱ ka ngyet a̱keangtung nka ka; a̱ca̱cet a̱ka̱keang á̱ghyang nka ni̱nia: Santiago de Cuba ma̱ng Camagüey. Shi kyai a̱byin Ri̱pobi̱lik Kuba wu nang a̱gwomna̱ti ba ku nwuak a̱ni huhwa yet kilomita a̱ma̱ntanaai 109,884 (met a̱ma̱ntanaai 42,426) (kang ma̱ng si̱ a̱sa̱khwot a̱beam nka na).  A̱tsak A̱byin A̱ka̱wa̱tyia̱ A̱sa̱khwot Kuba wu wa yet a̱byin a̱ka̱wa̱tyia̱ a̱sa̱khwot ka̱ swak ma̱ng shi mami a̱byin Kuba ka ma̱ng fam a̱byin Karibi hu, ma̱ng shi kyai a̱byin kilomita a̱ma̱ntanaai 104,556 (met a̱ma̱ntanaai 40,369). A̱byin Kuba kya yet a̱feang ma̱ng shi á̱niet di̱ fam a̱byin Karibi hu lilyim a̱byin Haiti, ma̱ng si̱ ku swak á̱niet miliyon 11.
A̱bwom a̱byin: "Himno Nacional Mexicano" ("A̱bwom A̱byin Mikziko")
A̱byin Mikziko (Si̱pen: México /ˈmexiko/; lilyem Nahwa: Mēxihco; Shong: Mexico), á̱ lyen ma̱ng a̱lyoot a̱gwomna̱ti nka ka nang Muná̱pyia̱ Sí̱tet Mikziko, M.S.M. ku MSM hu (Si̱pen: Estados Unidos Mexicanos /esˈtaðos uˈniðoz mexiˈkanos/, EUM; Shong: United Mexican States) a̱ni, yet a̱byin kya ma̱ a̱tak fam-a̱byin Amerika A̱za ka. Ka̱ byia̱ a̱gi̱gak di̱ fam a̱za hu ma̱ng Muná̱pyia̱ Sí̱tet Amerika; di̱ fam a̱tak ma̱ng jenshyung hu ma̱ng A̱gba̱ndang Kyai A̱sa̱khwot Pasi̱fi̱k wu; di̱ fam a̱tak-a̱tyin hu ma̱ng Gwatemala, Beliz, mbeang Kyai A̱sa̱khwot Karibi hu; a̱wot di̱ fam a̱tyin hu ma̱ng A̱ngam A̱sa̱khwot Mikziko wu. A̱byin Mikziko ngaat ka̱ si̱ kup shi kyai a̱byin kilomita a̱ma̱ntaa̱naai 1,972,550 (met a̱ma̱ntaa̱naai 761,610), si̱ ku tyia̱ ka̱ si̱ yet a̱byin 13 ka̱ swak ma̱ng shi kyai a̱byin a̱ni mi̱ swanta hu; ma̱ng shi á̱niet ku shyia̱ kpa̱mkpaan ma̱ng 126,014,024, ka̱ si̱ yet a̱byin 10 ka̱ swak ma̱ng shi á̱niet a̱wot ka̱ si̱ swak kuzangka mi̱ swanta hu ma̱ng á̱niet ba̱ lyiat a̱lyem Si̱pen a̱ni. A̱byin Mikziko yet a̱si̱ mundundung kya ka̱ byia̱ sí̱tet 31 ma̱ng A̱gba̱ndang A̱keang Mikziko, a̱keangtung nka ka ma̱ng metropolit ku swak ma̱ng shi a̱ni. A̱ca̱cet nfam dandi ghyáng ni̱nia yet: Guadalajara, Monterrey, Puebla, Toluca, Tijuana, Ciudad Juárez, ma̱ng León.
A̱byin Shwit, á̱ lyen ma̱ng a̱lyoot a̱gwomna̱ti ka nang Munswat Shwit hu, yet a̱byin kya nang bibyin ghyáng keang di̱ tityak a̱ni ka̱ swan da̱ a̱vwuo ka nang nfam a̱byin Jenshyung, A̱ka̱wa̱tyia̱ ma̱ng A̱tak Yurop na myim a̱ni. Ka̱ yet ri̱pobi̱lik mundundung kya a̱ shyia̱ ma̱ng a̱yaakanton 26, a̱wot a̱keangtung ka si̱ shyia̱ a̱keang Bern. A̱byin Shwit byia̱ a̱gi̱gak ma̱ng bibyin Italiya di̱ fam a̱tak hu, Fi̱ransa di̱ fam jenshyung hu, Jami̱ni di̱ fam a̱za hu ma̱ng A̱sti̱riya a mbeang Li̱kta̱nstain di̱ fam a̱tyin hu. Ka̱ ka̱u di̱ si̱sak nang lili a̱byin ka yet a̱ni, di̱n nkap Pi̱lato Shwit hu, A̱li̱pi wu ma̱ng Jura hu, ka̱ si̱ ka ngaat kup shi a̱swap kilomita a̱ma̱ntanaai 41,285 (met a̱ma̱ntanaai 15,940) ka̱ si̱ byia̱ shi kyai a̱byin kilomita a̱ma̱ntanaai 39,997 (met a̱ma̱ntanaai 15,443). Shimba nang A̱li̱pi wu wa kup a̱gba̱ndang kap a̱byin wu a̰ lan, shi á̱niet Shwit hu ku shyia̱ kpa̱mkpaan ma̱ng miliyon 8.5 la̱u ku si̱ swak di̱ fam pi̱lato hu hwa, a̱vwuo ka nang a̱ca̱cet a̱ka̱keang na̱ swak ma̱ng shi ma̱ng á̱ka̱wa̱tyia̱ kaswuo na nshyia̱, nang a̱ka̱keang Zürich, Geneva ma̱ng Basel.
A̱keang Itambut (/itambud/, Turkiya: İstanbul [isˈtanbuɫ] (fa̱k)), á̱ ku ngyei Kwonstanti̱noput gbangbang a̱ni, kikya yet a̱gba̱ndang a̱keang a̱ swak ma̱ng shi ma̱ a̱byin Turkiya, a̱ si̱ ka ngyet a̱tyia̱ka̱u naat mbwuot a̱yaabwuang, taada ma̱ng nkhang gbangbang. A̱keang ka swan nfam nfeang a̱na̱nwuai Bosi̱porut na, ka̱ si̱ ka nshyia̱ mi̱ Yurop mbeang A̱siya meang, a̱wot ka̱ si̱ byia̱ shi á̱niet ba̱ swan mami nka ku swak miliyon 15 a̱ni. Si̱ a̱hwa si̱ yet %19 a̱mgba̱m á̱niet a̱byin Turkiya ba.[1] A̱keang Itambut kya yet a̱gba̱ndang a̱keang a̱ swak ma̱ng shi á̱niet mi̱ Yurop a̱ni, a̱wot ma̱nang gu yong tazwa nvam-a̱byin nfeang a̱ni, a̱tyia̱ka̱u naat mbwuot a̱bwuang ma̱ng nkhang nggu ka ka̱ yet a̱yaakpa a̱feang mami a̱yaakpa a̱tat shi á̱niet nggu ba a̱ni shyia̱ mami Yurop ma̱nang a̱kum ka si̱ shyia̱ A̱siya. Ma̱nang Itambut yet a̱keang nvam-a̱byin ku ma̱ a̱di̱di̱t wa a̱ni, a̱keang Moskova kya si̱ yet si̱ ka̱ swak ma̱ng shi ka̱ shyia̱ a̱gba̱mgbam mami Yurop a̱ni. Itambut wa yet a̱gba̱ndang a̱keang swanta 15 a̱ swak ma̱ng shi a̱ni.
A̱gba̱ndang Kyai A̱sa̱khwot Pasi̱fi̱k wu wa yet a̱gba̱ndang kyai a̱sa̱khwot swanta a̱ swak ma̱ng shi a̱mgbii ma̱ng shi tsuung a̱ni. A̱ ngaat kyiak neet da̱ A̱gba̱ndang Kyai A̱sa̱khwot Atik wu di̱ fam a̱za hu naat da̱ A̱gba̱ndang Kyai A̱sa̱khwot A̱tak wu (ku, ma̱ng si̱sak wa̱i a̱lyiat hu, naat ma̱ A̱ntati̱ka) di̱ fam a̱tak hu a̱wot a̱ si̱ byia̱ gak ma̱ng nvam-a̱byin A̱siya ma̱ng A̱strelya di̱ fam jenshyung hu ma̱ng Amerika di̱ fam a̱tyin hu.
Sa̱hara ji, yet tswa a̱ji̱jak ja mi̱ vam-a̱byin Afi̱rika hu. Ma̱ng shi kyai a̱byin kilomita a̱ma̱ntaa̱naai 9,200,000 (met a̱ma̱ntaa̱naai 3,600,000), jija yet tswa a̱ji̱jak li gba̱gbai a̱ swak kuzang mi̱ swanta hu. Mami a̱mgba̱m a̱ka̱vwuo ka̱ li mi̱ tswa a̱ni, jija yet jija yet si̱ tsat ji mi̱ shi kyai a̱byin ma̱ a̱mgba̱m, si̱ lat mi̱ shi a̱zaghyi tswa taan A̱ntati̱ka ma̱ng a̱za Atik kikya.[1][2][3]
