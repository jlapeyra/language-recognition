Sarah Bernhardt (1844 nî 10 goe̍h 22 ji̍t - 1923 nî 3 goe̍h 26 ji̍t) sī Hoat-kok ê ián-goân, i tī hit tong-sî ùi Au-chiu, Bí-kok chin chhut-miâ.
Michelangelo di Lodovico Buonarroti Simoni (1475 nî 3 goe̍h 6 – 1564 nî 2 goe̍h 18) mā kán-tan kiò chò Michelangelo, sī Italia Bûn-gē-ho̍k-heng (Italian Renaissance) sî-kî ê oē-ka (painter), tiau-khek-ka, kiàn-tio̍k-su, si-jîn kiam kang-têng-su. Iáu-boē 30 hoè, Michelangelo tō oân-sêng Pietà kap David 2 chō tiau-khek.
Miguel de Cervantes y Saavedra (IPA: [miˈɣel ðe θerˈβantes saˈβeðra], 1547 nî 9 goe̍h 29 – 1616 nî 4 goe̍h 23) sī Se-pan-gâ ê siáu-soat-ka, si-jîn kiam ke̍k-chok-ka (playwright). Cervantes ê siáu-soat Don Quixote hông lia̍h chò keng-tián ê keng-tián.
Kālidāsa (कालिदास), Hàn-bûn siá Ka-lê-tô-so (迦梨陀娑), sī chi̍t ūi kó͘-tián Hoân-gí chok-ka, pī kong-jīn sī Ìn-tō͘ siāng úi-tāi ê Hoân-gí si-jîn kiam kio̍k-chok-ka. I-ê hì-kio̍k kap koa-si ê chú-iàu lōe-iông goân-chū Veda Mahabharata kap Puranas.[1] I-ê seng-oa̍h pēng bô bêng-liâu, chí-ū i-ê chok-phín liû-thoân.[2] Chia-ê chok-phín ê oân-sêng nî-tāi mā bô bêng-liâu, m̄-koh èng-kai tī se-goân 5 sè-kí chó-iū.[3][4]
Publius Vergilius Maro (kong-goân-chêng 70 nî 10 goe̍h 15 – kong-goân-chêng 19 nî 9 goe̍h 21) ia̍h Vergili sī kó͘-chá Lô-má ê si-jîn. Bo̍k-si (Eclogae ia̍h Bucolica), Lông-si (Georgica) kap sú-si Aeneis sī Vergili siāng tiōng-iàu ê 3 phō chok-phín. Aeneis ū 12 chheh, lō͘-boé chiâⁿ-chò Lô-má Tè-kok ê sú-si.
Édith Piaf (1915 nî 12 goe̍h 19 ji̍t - 1963 nî 10 goe̍h 10 ji̍t), goân-miâ Édith Giovanna Gassion, sī Hoat-kok ê lâng, sī hia siāng chhut-miâ ê koa-chhiú chi it. I mā-sī chok-sû kap ián-goân, chhiùⁿ kòe ê koa-khek ū Hymne à l'amour, La Vie en rose téng-téng.
James Cook (1728 nî 11 goe̍h 7 ji̍t - 1779 nî 2 goe̍h 14 ji̍t) sī Eng-kok ê thàm-hiám-ka, hâng-hái-ka, Ông-ka Hái-kun lâm-tiúⁿ kiam kun-koaⁿ, lâng chheng i sī Captain Cook. I chè-chō liáu Newfoundland ê tē-tô͘, koh hiong Thài-pêng-iûⁿ kiâⁿ-hái 3 pái, in sī kì-lio̍k siāng chá kap Australia kap Hawaii ū chiap-chhio̍k ê Au-chiu-lâng, mā sī thâu chi̍t-ê kiâⁿ-chûn se̍h New Zealand ê lâng.
James Cook siōng bóe tī Hawaii kap chāi-tē-lâng sio-chiàn sî sí-bông.
Stanley Kubrick (1928 nî 7 goe̍h 26 ji̍t - 1999 nî 3 goe̍h 7 ji̍t) sī Bí-kok ê chè-phìⁿ-jîn, kio̍k-pún chok-ka, chè-chok-jîn, kap liap-iáⁿ-su. I ū chin-chē keng-tián ê chok-phín, chhin-chhiūⁿ Lolita, Dr. Strangelove, 2001: A Space Odyssey, kap A Clockwork Orange téng-téng.
Leonhard Paul Euler (1707 nî 4 goe̍h 15 ji̍t – 1783 nî 9 goe̍h 18 ji̍t) sī Sūi-se ê sò͘-ha̍k-ka kiam bu̍t-lí-ha̍k-ka, toā-hūn sî-kan lóng toà tī Lō͘-se-a kap Tek-kok. 
Euler tī chin chē hong-bīn lōng ū tiōng-iàu ê kòng-hiàn, chhan-chhiūⁿ bî-chek-hun kap tô͘-lūn. Hiān-tāi sò͘-ha̍k ēng ê su̍t-gí kap hû-hō chin chē lóng sī i ín-chìn--ê, te̍k-piat sī sò͘-ha̍k hun-sek (mathematical analysis), pí-lūn kóng sò͘-ha̍k hâm-sò͘ (mathematical function). I tī le̍k-ha̍k, kng-ha̍k, kap thian-bûn-ha̍k mā ū bē chió sêng-chiū.
Gottfried Wilhelm Leibniz, Leibnitz, ia̍h von Leibniz (1646 nî 7 goe̍h 1– 1716 nî 11 goe̍h 14) sī kó͘-chá Tek-kok (Sachsen Soán-tè-hô·-kok, 選帝侯) ê thong-châi (polymath), chú-thé ēng Latin-gí kap Hoat-gí lâi siá-chok.
Khóng-chú (hàn-jī: 孔子; 551 BC – 479 BC) sī Tiong-kok Chhun-chhiu bóe-kî ê su-sióng-ka, tiat-ha̍k-ka kap kàu-io̍k-ka. I sī jû-ka (儒家) ha̍k-soat ê chhòng-sí-jîn, tùi kó͘-tāi Tiong-kok kap chiu-piⁿ kok-ka éng-hiáng ū-kàu toā.
Karl Marx (1818 nî 5 goe̍h 5 ji̍t – 1883 nî 3 goe̍h 14 ji̍t), he̍k-chiá kiò chò Má-khek-su (馬克思), sī 1 ūi put-chí-á ū miâ-siaⁿ ê chèng-tī tiat-ha̍k-ka kap siā-hōe lí-lūn-ka, mā sī chôan sè-kài Marx-chú-gī ê gôan-sí-sian-chun. 
I tī Prussia ê Trier chhut-sì, tī Eng-kok ê London kòe-sin.
 Karl marx tī Wikimedia Commons téng ê siong-koan tóng-àn.
Macedonia ê Alexandros 3-sè (Hi-lia̍p-gí: Ἀλέξανδρος Γ' ὁ Μακεδών, BC 356 nî 7 goe̍h 20 ji̍t – BC 323 nî 6 goe̍h 10 ji̍t ia̍h 11 ji̍t), mā hō Alexandros Tāi-ông (Μέγας Ἀλέξανδρος), sī kó͘-chá Macedonia kiam Hi-lia̍p ê ông-kun. 
Alexandros tùi lāu-pē Philip 2-sè chiap-jīm ông-ūi, āu--lâi i niá-chhōa kun-tūi kā Anatolia, Su-lī-a, Phoenicia, Iudaea, Ai-ki̍p, Bactria kap Mesopotamia cheng-ho̍k, siāng hn̄g phah khì kah Ìn-tō͘. Āu-bóe tó-tńg Babylon liáu-āu kòe-sin.
Elizabeth 1-sè (Elizabeth I, 1553 nî 9 goe̍h 7 ji̍t – 1603 nî 3 goe̍h 24 ji̍t) sī 1558 nî 11 goe̍h 17 ji̍t kàu i koè-sin ê Eng-lân Kok-ông kap Ài-jú-lân Kok-ông, i sī Tudor ông-tiâu ê tē-5-ê kap siāng bóe ê chi̍t-ê kun-chú. Elizabeth 1-sè sī kok-ông Henry 8-sè ê cha-bó͘-kiáⁿ, i-ê lāu-bú sī hō͘ Henry 8-sè chhú-koat ê Anne Boleyn.
Jawaharlal Nehru (Hindi-bûn: जवाहरलाल नेहरू; 1889 nî 11 goe̍h 14 ji̍t – 1964 nî 5 goe̍h 27 ji̍t) sī Ìn-tō͘ to̍k-li̍p liáu-āu ê tē-it jīm chóng-lí. I iā sī Ìn-tō͘ kàu taⁿ chāi-chit siōng-kú ê chóng-lí.
Tommaso d'Aquino (1225 nî - 1247 nî 3 goe̍h 7 ji̍t) sī Italia ê sîn-hū, sîn-ha̍k-ka, tiat-ha̍k-ka.
Jīn-sek-lūn sī tiat-ha̍k ê 1-ê hun-ki, mā ū lâng kóng-chò tì-sek-lūn. Jīn-sek-lūn só· gián-kiù ê chú-tê, sī chin-lí kap tì-sek ê sèng-chit, goân-thaû hām kài-hān (lâng ē-tàng liáu-kái ê kài-hān téng-téng)
Tī chit-ê léng-he̍k ê thó-lūn, it-ti̍t lóng tì-sim tī leh hun-sek tì-sek ê pún-chit kap tì-sek hām chi̍t-koá sio-oá ê koan-liām (pí-lūn-kóng chin-lí, sìn-taú) tiong-kan ê koan-hē. Ū chin chē thó-lūn kap chèng-sêng (Eng-gí: justification, theory of justification) ū tī-tāi. Jīn-sek-lūn ha̍k-chiá ē khì hun-sek ta̍k-hāng tì-sek chú-tiuⁿ aū-piah chèng-sêng ê piau-chún, ia̍h-chiū-sī chú-tiuⁿ ê lâng i tio̍h ū sím-mi̍h kin-kì chiah ē-ēng-tit kóng i chai-iáⁿ bó·-chi̍t-hāng sū-si̍t. It-lâi-jī-khì, jīn-sek-lūn só· mn̄g--ê sī chhin-chhiūⁿ chiah-ê būn-tê: "lí kám ū-iáⁿ chai-iáⁿ lí liōng-kóng lí chai-iáⁿ ê tāi-chì?" kap "lí sī án-choáⁿ chai-iáⁿ lí chai-iáⁿ ê tāi-chì--ê?"
Beh gián-kiù tì-sek ê lí-lūn, khêng-si̍t sī ū chiâⁿ chē bô-kâng ê pō·-sò·--ê, chit-chām-á ū chi̍t-koá sin ê gián-kiù í-keng kā kúi-ā sè-kí ê kū ká-tēng sak-tó, mā in-ūi án-ne, jīn-sek-lūn kah taⁿ iû-goân sī chin oa̍h-tāng ê ha̍k-kho.
Ē-kha sī jīn-sek-lūn tiāⁿ-tiāⁿ chhú-lí ê būn-tê:
Su-sióng (思想) ē-sái sī it-poaⁿ ê siūⁿ-hoat ia̍h-sī tuì kòe-têng tiong thàu-kòe siūⁿ-hoat lâi tit-tio̍h ê kiat-kó. Sui-jiân kóng su-sióng sī jîn-lūi ê ki-pún o̍ah-tāng, tān-sī pēng-bô kò͘-tēng ê kài-liām lâi khak-tēng i ê hêng-sêng hong-sek. In-chhú, su-sióng ē-sái kóng sī kiat-kó, mā ē-sái kóng sī chū-hoat ia̍h-sī ì-chì ê su-sióng hêng-sêng sán-phín.
Jû-ka (儒家, iā ē-sái tha̍k Lû-ka) iā hō-choè Jû-kàu (儒教), sī Tang-a thuân-thóng ê su-sióng thé-hē, hō͘ ū lâng lia̍h-choè sī chi̍t-chióng chong-kàu.
Jû-ka sī Tiong-kok Chhun-chhiu bóe-kî ê su-sióng-ka Khóng-chú chhòng-li̍p ê.
Siā-hōe kho-ha̍k chiam-tùi siā-hōe ê tēng-gī pau-koah:
Siong-koan ê bûn-chiuⁿ:
Bîn-chú (民主) sī ùi Ji̍t-gí Hàn-jī-sû khip-siu--lâi-ê, chiàu jī ê ì-sù tō-sī jîn-bîn chò-chú, jîn-bîn chú-chhâi, nā Se-kok kāng-chit-ê sû ê sû-goân (pí-lūn democracy), sī ùi Hi-lia̍p-gí ián-piàn--lâi-ê, ì-sū sī jîn-bîn thóng-tī. Chit-ê sû ki-pún-tek sī chí 1 khoán chèng-hú ê khoán-sek kap chèng-tī ê chè-tō͘, chò-tīn tī 1 ê siā-kûn iah kok-ka--ni̍h seng-oa̍h ê jîn-bîn, in ka-tī soán-te̍k beh hō͘ chiâ chò léng-tō-chiá (khó-lêng sī chèng-tóng thoân-thé he̍k-chiá-sī kò-jîn), pēng-chhiáⁿ koat-tēng beh hō͘ siáⁿ-lâng lâi chè-tēng hoat-lu̍t.
Tī bîn-chú ê khoân-kéng--ni̍h, ē ū tēng-kî kap bô-tēng-kî ê soán-kí, jîn-bîn thàu-koè tâu-phiò lâi kéng thâu-lâng, iah-chiá-sī tùi hoat-lu̍t piáu-ta̍t hí-khó iah hùi-tî. Ki-pún-tek chiah-ê koat-tēng lóng sī kin-kì tâu-phiò phiò-sò͘ ê pí-kàu. Tit-tio̍h siōng-koân phiò-sò͘ ê hit-pêng, in ê soán-te̍k kap ì-kiàn tō siū chiap-la̍p.
Siā-hōe-chú-gī (hàn-jī: 社會主義/社会主义; Eng-gí: Socialism) sī chi̍t-khóan siā-hoē-keng-chòe-ha̍k (Socioeconomics) su-sióng, chú-tiuⁿ châi-sán ê hun-phòe kap ki-hōe èng-kai iû kûn-thé lâi kiōng-tông khòng-chè[1].
 Chit pha iáu-bōe ū lâng siá. Chhiáⁿ tàu pó͘-chhiong lōe-iông.
Marx-Lenin-chú-gī khoàⁿ Siā-hōe-chú-gī sī Kiōng-sán-chú-gī ê chho͘-kip kai-tōaⁿ.
Chîⁿ (錢) ia̍h lui (鐳) sī lâng ēng lâi bé mi̍h-kiāⁿ ia̍h ho̍k-bū (chhiàⁿ lâng chò khang-khoè)--ê, mā sī in bē mi̍h hō͘--lâng iah sī kā lâng ho̍k-bū ē the̍h-tio̍h--ê. Thong-sè-kan ū chin chē bô-kâng khoán-sek teh si̍t-chè liû-thong ê chîⁿ, sī í chóa-phiò ia̍h gîn-kak téng hêng-sek chûn-chāi, ia̍h chiō sī hoè-pè, he̍k-chiá sī kóng thong-hòe. Toā-to-sò͘ ê kok-ka lóng ū hoat in kok sú-iōng ê hoè-pè, pí-lūn Bí-kok ê Bí-kim he̍k-chiá-sī Hui-li̍p-pin ê peso.
"Lui" chit-ê kóng-hoat lâi-chū Chheng-tiâu kah chá-kî Bîn-kok chèng-hú ēng ê tâng-lui (銅鐳). Tâi-oân hō͘ Ji̍t-pún tông-tī ê sî-chūn, "lui" chit-ê kóng-hoat bān-bān siau-sit, khah chia̍p ēng "chîⁿ" (Ji̍t-pún-gí: 銭, sen). In-ūi khah-chá ū ê lâng ùi Bân-lâm kah Tiô-sòaⁿ tē-hng î-bîn kàu Lâm-iûⁿ, "lui" tī Sin-ka-pho kah Má-lâi-se-a iân-iōng kàu-taⁿ.
Chîⁿ sī ēng lâi bé mi̍h-kiāⁿ--ê, lâng chò bé-bē sī chêng kó͘-chá tō ū ê tāi-chì. Tong-goân-chho͘, lâng teh kau-e̍k pēng bô ēng chîⁿ, in sī chò táu-oāⁿ, iā-chiū-sī ēng mi̍h-kiāⁿ khì kap lâng oāⁿ bô-siâng ê mi̍h.
Lâng chi̍t-khai-sí sú-iōng chîⁿ ê sî, in siūⁿ-beh chhoē ē tòng-kú, koh ti̍t-ti̍t ū kè-ta̍t, jî-chhiáⁿ lī-piān chah lâi khì-tò ê hāng-mi̍h, le̍k-sú-siōng thâu-chi̍t-ê ēng kim-sio̍k chù-chò gîn-kak-á ê kok-ka hō-chò Lydia, sî-kan sī iok-kî-lio̍k kong-goân-chêng 650 nî. Chit-ê kok-ka ê ūi-tì tō tī Türkiye se-pō͘. Lydia ê gîn-kak-á sī ēng kùi-tiōng ê kim-sio̍k chù--ê, kuân-téng ū sai ê tô͘. Iā chit khoán chò-hoat chin kín tō thoân khì Hi-lia̍p kap Tē-tiong-hái ê chē-chē só͘-chāi, boé-á thoàⁿ khì kah sè-kài pa̍t-tah. Khah kó͘-chá ê sī-chūn, mā bat ū lâng ēng lê-à-khak iah sī iâm-kak t.t. lâi chò hoè-pè.
Ēng chîⁿ lâi chò bé-bē pí-khí táu-oāⁿ ke khah lī-piān, mā ē-tàng bô siū hoè-mi̍h pún-seng bô-hoat-tō͘ koh thiah-hun ê chè-hān, mā khah bē in-ūi kāng 1 khoán mi̍h, sûi-ê ê phín-chit kap toā-sè cheng-chha lâi khí kau-liâu. Chîⁿ kā kau-e̍k ê tan-ūi piau-chún-hoà, thê-seng keng-chè hoa̍t-tōng ê hāu-lu̍t. Lâng mā thang thàu-koè lia̍p-chek chîⁿ lâi pī-pān bī-lâi ê su-iàu, sīm-chì lâu hō͘ kiáⁿ-sun-á.
Hoat-bêng gîn-kak-á kúi-ā pah tang liáu-āu, choá-phiò khai-sì hō͘ lâng ēng lâi piáu-sì ū ín lâng beh hù chîⁿ, siōng-khí-thâu sī 1 chióng chiò-jī ê khoán-sek, tē-it-tiuⁿ chiàⁿ-káng ê gîn-phiò sī tī kong-goân 600 chì 1455 tiong-kan ê Tiong-kok chhut-hiān--ê, 1660 kàu 1664 nî tiong-kan Sūi-tián mā khai-sí ìn gîn-phiò. Chóng--sī chit 2 ê lē tī hit-tong-sî lóng in-ūi boé--á khêng bô kàu gîn-kak-á thang tùi-oāⁿ choaⁿ-á chhui-hêng liáu bô kài sūn-sū. Massachusetts ê Massachusettes Oaⁿ Si̍t-bîn-tē tī 1690 nī mā hoat-hêng gîn-phiò, chit pái tō ū sêng-kong, liáu-āu gîn-phiò mā piàn-chò jú lâi jú sù-siông.
Hiān-chhú-sī, lâng koan-liām--ni̍h ê chîⁿ, hoān-sè m̄-sī si̍t-thé ê hoè-pè, tian-tó sī gîn-hâng kháu-chō lâi-té khiām tiàm tiān-náu kì-tî-thé ê sò͘-gia̍h.
Chîⁿ ê ì-sù ū-sî-chūn sī khah khoah-bīn--ê, chhin-chhiūⁿ sìn-iōng-khah, tō kiò-chò sok-ka hoè-pè.
Chio̍h-iû Su-chhut Kok-ka Cho͘-chit (Eng-bûn: Organization of the Petroleum Exporting Countries, OPEC) sī tī 1965 nî khí-ki ê kok-chè cho͘-chit, i ê chóng-pō͘ siat tī Tang-kok ê Wien.
OPEC ê hoē-oân kok saⁿ-kap kiàn-li̍p chit-ê cho͘-chit ū kúi-ā-ê bo̍k-phiau, chit lāi-té pí-lūn
M̄-koh OPEC bô chóng-sī ē-tàng ta̍t-sêng chia lóng-chóng ê bo̍k-phiau.
Taⁿ in ū 11 ê hoē-oân kok, chiah-ê kok-ka lia̍t tiàm ē-bīn:
Jîn-kang liû-sán iah-sī phah-thoat-sin, táⁿ-thai, the̍h gín-á, tūi-thai[1][2], tō-thai[2], sī thiau-kang iōng jîn-ûi--ê chok-hoat lâi làu-tiāu gín-á-the, chhé-soah ū-sin--ê chōng-thāi.
In-ūi tūi-thai kau-kat gín-á-the--ê seⁿ-sí (seng-bēng-koân) kap ū-sin hū-jîn-lâng--ê kéng-soán (soán-tek-koân), ún-chún tūi-the mā sī chi̍t-ê chin toā--ê cheng-gī. Chi-chhî-chiá chú-tiuⁿ, û-sî-á thai-jî (胎兒)--ê gûi-hāi ū-sin--ê--ê kiàn-khong, siū kiông-kan chiah ū--ê mā ē éng-hióng-tio̍h hū-jîn-lâng--ê koân-lī, jīn-ûi ū the̍h gín-á--ê pì-iàu. Hoán-tùi-chiá lia̍h táⁿ-thai sī thâi-lâng--ê hêng-ûi, chhim-hoān tio̍h gín-á oa̍h--lo̍h-khì--ê koân-lī. Thian-chú-kàu téng chong-kàu mā hoán-tùi táⁿ-thai.
Bo̍k-chêng ta̍k-ê kok-ka tùi táⁿ-thai--ê ha̍p-hoat-sèng kui-hoān bô kâng.
Hi-lia̍p-gú (Ελληνικά) sī Ìn-au gí-cho̍k ê gú-giân, Hi-lia̍p kap Ku-pí-lō͘ ê koaⁿ-hong gí-giân, hiān-sî iok-lio̍k 1200 bān lâng sú-iōng.
Hi-lia̍p-gú mā sī kó͘-tián gú-giân ê 1 ê. 
Bûn-hoat (文法[1][2]), mā kiò gí-hoat (語法), sī lán lâng chhùi-kóng iah-sī su-siá 1 ê gí-giân ê sî sūn-thàn ê kui-chek. Chit thò kui-chek chhù-lí liáu chú-kù, phiàn-gí, kap tan-jī ê cho͘-ha̍p. Lēng-gōa, chi̍t jī mā thang chí tùi chia kui-chek ê gián-kiù ha̍k-būn.
"Bûn-hoat" iā "gí-hoat" che iōng-gí, ū khó-lêng piáu-sī ē-kha chia-ê bô-kâng ê ì-sù:
Lán kìⁿ-nā kóng bó-gí ê sî-chūn, tō sī teh êng-ióng bó-gí-lâng ê gí-hoat, siōng-bô lán sim-lāi lóng ke-ke-kiám-kiám ū 1 ê piau-chún tī--leh. Lán hoân-nā siá siáⁿ, mā ē thàn chèng-khak ê gí-hoat. Chóng--sī, chhùi-kóng kap su-siá ê hóng-kheh hām piau-chún tiāⁿ-tiāⁿ bô lóng sio-siâng.
Khah khoah-bīn lâi kóng, gí-hoat ê gián-kiù, siōng-bô koh hun-chò kù-hoat, seng-ūn-ha̍k, hoat-im-ha̍k téng-téng.
Ta̍k-khoán gí-giân lóng ū in ka-kī ê gí-hoat. Sio̍k tī kāng 1 ê gí-hē ê gí-giân, gí-hoat mā ē khah óa. Pí-lūn: Bô-kâng ê Hàn-gí ū chin chē sio-siâng ê só͘-chai, tō ná-chhin-chhiūⁿ Au-chiu ê gí-giân tiong-kan ū kài chē saⁿ-tâng ê ūi-á. Ah nā sī gí-giân hō͘-siong chi-kan koan-hē khah hn̄g--ê, tō cheng-chha khah chē, chhin-chhiūⁿ Ji̍t-gí kap Au-chiu ê gí-giân tō chha-tōa-bé--khì.
Hō-ló-ōe sio̍k tī Hàn-gí, i bô chhiūⁿ Ìn-au-gí-hē ū chin chē sû-tòe (affix). M̄-koh, che pēng bô tāi-piáu kóng Hō-ló-ōe (kap pa̍t-ê Hàn-gí) tō bô gí-hoat. It-poaⁿ lâi kóng, bô sû-tòe hām sû-tòe khah ha̍t ê gí-giân, i ê sû-sū (word order) tō ke khah iàu-kín.
Sû-sū sī gí-hoat lāi-té 1 ê tiōng-iàu ê gī-tê, Hàn-gí ê oa̍h-jī (tōng-sû) sù-siông sī tī chò pin-gí ê si̍t-jī (bêng-sû) thâu-chêng, m̄-koh Ji̍t-gí tú tian-tò-péng. Pêⁿ-pêⁿ lóng sī Au-chiu ê gí-giân, Lo͘-bàn-suh-gí-hē(Romance languages) ê hêng-iông-jī (hêng-iông-sû) sī tòe tòa si̍t-jī ê āu-piah, ah Jī-mé-nī-khuh-gí-hē (Germanic languages) tō tùi-hoán--ah.
Lán khòaⁿ sû-tòe kap sû-sū tiong-kan ê khan-liân, sû-tòe chin phong-phài ê Gô-lô-gí kap Tek-gí sû-sū chin chū-iû, sû-tòe khah chiò ê Eng-gí sû-sū tō khah bô hiah chū-iû. Chha-put-to lóng bô sû-tòe ê Hàn-gí, sû-sū tō chin kín-iàu--ah.
Su-siá ê gí-hoat phēng chhùi-kóng ê gí-hoat khah bô hiah khoài piàn. Chóng--sī, gí-hoat tek-khak teh piàn, cheng-chha kín-choa̍h-bāⁿ niā-tiāⁿ. Taⁿ lán kám-kak bô būn-tê ê sû-kù, tī 100 tang chêng, hoān-sè lâng thiaⁿ-tio̍h chin ngāi-gio̍h. Gí-giân kap gí-hoat ē kái-piàn, ū-sî-á sī sú-iōng-chiá in pún-sin lāi-té ê piàn-hòa, ta̍uh-ta̍uh-á thòaⁿ--khui; lēng-gōa mā chin chia̍p sī in-ūi gí-giân chiap-chhiok. Tek-pia̍t sī tī chèng-tī hām keng-chè chiàm iâⁿ-bīn ê gí-giân, tùi siong-tùi-tek khah su-sè ê gí-giân, tō ē chō-sêng kài tōa ê éng-hióng. Ba̍k-kim tī Tiong-kok kap Tâi-oân, tō in-ūi Hôa-gí siū-tio̍h chèng-hú, kàu-io̍k, chham mûi-thé kā saⁿ-thāⁿ, ke chiâⁿ kiông-sè, ah Hō-ló-ōe ê su-siá koh bô phó͘-phiàn, chū-án-ne Hō-ló-ōe ê gí-hoat kōe piàn. 
Kāng-chi̍t-ê gí-giân lāi-té, mā ē ū gí-hoat ê chha-īⁿ, pêⁿ-pêⁿ sī Hō-ló-ōe, Ē-mn̂g, Choân-chiu, Chiang-chiu tō ū koh-iūⁿ ê só͘-chai, kah 1 ê thêng-tō͘, bô-kāng chng-thâu, ia̍h-chiá-sī kò-jîn chham kò-jîn tiong-kan, to ē ū cheng-chha. Chit-khoán chha-īⁿ, hō-chò hong-giân-chha.
Bûn-ha̍k sī bó·-mi̍h-khoán gí-giân, sî-tāi, ia̍h-sī bûn-hoà téng-téng, 1-ê khak-tēng ê kûn-thé siá-chok ê chok-phín chóng-hō-miâ. Tùi thoân-thóng ê kak-tō· lâi kóng, bûn-ha̍k hō· lán ē-tàng liáu-kái bó·-chi̍t-tīn lâng ( he̍k-sī kóng bîn-cho̍k ) ê kè-ta̍t-koan kap hèng-chhù. Chiâⁿ chē lâng kā bûn-ha̍k tòng-chò ha̍k-si̍p pa̍t-hāng bûn-hoà ê siōng-hó ê hong-sek ê chi̍t-chióng.
Bûn-ha̍k mā-sī ū chhúi-sióng ia̍h chhòng-chō-sèng ê siá-chok ê ì-sù, tùi chit-tiám lâi kóng, tō khah kóng-kioh bûn-ha̍k ê gē-su̍t kè-ta̍t.
Nā chiàu se-kok ê hun-lūi, it-poaⁿ hun-chò sàn-bûn, hì-kio̍k kap si 3 toā-lūi, sàn-bûn lāi-té, pau-koat siáu-soat kap hui-siáu-soat 2-lūi. Tī bó·-chi̍t-koá hun-lūi hong-sek--ni̍h, mā kā khó·-thoân--ê sǹg-chāi-lāi, hō-chò khó·-thoân bûn-ha̍k. Lēng-goā mā ū koh-khah iù ê pō·-lūi, chhin-chhiūⁿ sū-sū-si (epic), thoân-soat (legend), sîn-oē, bîn-kan koa-iâu (ballad), pa̍t-khoán khoán-sek ê khó·-thoân si, kap bîn-kan kò·-sū téng-téng.
Kóng-gī lâi kóng, chū-jiân sī ú-tiū ê choân-pō·, sī bu̍t-chit sè-kài ê it-chhè, pau-koah só·-ū ê mi̍h kap lêng-goân. Chū-jiân ê tēng-gī tòe sî-tāi teh piàn, jī-chhiáⁿ chhiâng-chāi hō· lâng the̍h lâi hām kî-thaⁿ ê kài-liām sio pí-phēng, khó-pí kóng jîn-ûi, chhiau-chū-jiân. 1 chióng khah e̍h ê tēng-gī chiong lâng ê chò-ûi (jîn-ûi) pâi-tû tī chū-jiân í-gōa, he̍k-chiá kóng lâng pēng m̄-sī chū-jiân-kài ê 1 hūn-chú. Lâng iōng kho-ki chè-chō a̍h-sī kái-piàn--kòe ê mi̍h (chhin-chhiūⁿ si̍t-phín) tiāⁿ-tiāⁿ hō· lâng kóng sī jîn-chō--ê, m̄-sī thian-jiân--ê. Chit-khóan pí-tùi tit-tio̍h ê tēng-gī to-siáu ū tō-tek-siōng ê ì-gī, pí-lūn kóng "chū-jiân--ê tiāⁿ-tio̍h sī hó", "tio̍h sūn-kî-chū-jiân".
Chū-jiân chit-ê koan-liām mā iōng tī biô-siá tōng-bu̍t, mi̍h-kiāⁿ ê hêng-ûi chit hong-bīn. 1 ê tōng-bu̍t ê hêng-ûi nā bô ûi-hoán i ê pún-sèng, chit khoán hêng-ûi tō ū lâng hō-chò sī chū-jiân--ê. Koh, 1-ê hòa-ha̍k goân-sò· nā-chún seⁿ-sêng chûn-chāi tī sè-kan, tō ē-sái hō-chò chū-jiân--ê; nā kan-taⁿ si̍t-giām-sek lāi ū tè chhōe, tō hō-chò jîn-chō--ê.
Bu̍t-chit sè-kài (chū-jiân-kài) sī chū-jiân kho-ha̍k gián-kiù ê tùi-siōng. Che pau-koah ú-tiū-ha̍k kàu bî-lia̍p-á bu̍t-lí-ha̍k. Seng-bu̍t-ha̍k, seng-thài-ha̍k téng-téng tùi bu̍t-chit ê kak-tō· gián-kiù sèⁿ-miā ê it-chhè, pau-koah jîn-lūi. Kî-thaⁿ ê ha̍k-būn gián-kiù "chū-jiân chu-goân" kap chū-jiân sū-kiāⁿ (khì-siōng-ha̍k, tē-lí-ha̍k téng-téng).
Hoé-chheⁿ (火星, Eng-gí: Mars) sī lán Thài-iông-hē tē 4 oá Ji̍t-thaû ê he̍k-chheⁿ. I khoàⁿ--khí-lâi âng-âng, choâⁿ-á mā hông kiò-chò Âng He̍k-chheⁿ (The Red Planet). Hoé-chheⁿ ū 2 lia̍p oē-chheⁿ, Phobos kap Deimos, lóng sè-sè lia̍p, hêng koh ku-koài, pún-té eng-tong sī sió-he̍k-chheⁿ. 
Nn̄g-pe̍h-chit (卵白質)[1], he̍k-chiá tān-pe̍k-chit (蛋白質)[2], sī 1 khoán ho̍k-cha̍p, koân hun-chú-tāng ê iú-ki hòa-ha̍p-bu̍t. I ê sêng-hūn chú-iàu sī an-ki-sng. Só·-ū ê sè-pau hām (kòe-lū-sèng) pēⁿ-to̍k lóng i-lāi nn̄g-pe̍h-chit kò·-sêng in ê kiat-kò·, î-chhî in ê kong-lêng. Chin chē nn̄g-pe̍h-chit sī kàⁿ-sò· a̍h sī in ê tan-ūi. Mā ū nn̄g-pe̍h-chit ū su-sàng, lia̍p-chek goân-sò·, hun-chú ê hoat-tō·.
Êng-ióng-ha̍k hong-bīn lâi kóng, nn̄g-pe̍h-chit sī 1 khoán thê-kiong an-ki-sng ê châi-liāu, tùi bô châi-tiāu seng-sán chi̍t-kóa-á an-ki-sng ê seng-bu̍t lâi kóng, sī pit-iàu ê ióng-hun.
Chhoán-khùi (喘氣), kho-ha̍k-siōng mā kóng ho͘-khip (Eng-gí: respiration), sī kā khong-khì sàng ji̍p kap sàng chhut hì-pō͘ lâi pang-chō͘ thé-lāi kau-ōaⁿ ê kòe-têng, chòe chú-iàu sī sàng sng-sò͘ ji̍p--khì kiam sàng jī-sng-hòa thòaⁿ-sò͘ chhut--khì.
Tī chi̍t-koá tōng-bu̍t, sió-tn̂g (Eng-gí: small intestine) sī siau-hoà hē-thóng lāi-té tiàm tī ūi kap toā-tn̂g tiong-ng ê pō͘-hūn. Jîn-lūi nā koè 5 hoè, tō ū 270~290 cm tn̂g. Sió-tn̂g ē-tit koh hun chò cha̍p-jī-chí-tn̂g (20 cm tn̂g), khang-tn̂g (100~110 cm) kap hoê-tn̂g (150~160 cm). Chia̍h-mi̍h ē ùi ūi ê iu-mn̂g (pylorus) sàng khì sió-tn̂g, chiah koh thaù-koè lùn-tāng (peristalsis) ê koè-thêng thong-koè sió-tn̂g.
Ū-tang-sî-á sió-tn̂g sī kí khang-tn̂g kap hoê-tn̂g.
Hì-chōng ia̍h hì sī chek-chui tōng-bu̍t ēng lâi chhoán-khùi ê 1 chióng ho͘-khip khì-koan. Chú-iàu ê kong-lêng sī kā tāi-khì-chân khip--ji̍p-lâi ê sng-sò͘ sàng ji̍p-khì hoeh-laû--nih, koh kā ùi hoeh-laû lâi ê CO₂ sàng--chhut-khì. Khì-thé kau-oāⁿ ê só͘-chāi tiàm tī kúi-nā pah-bān sè koh po̍h ê te̍k-sû sè-pau, hō chò hì-pau (alveoli). 
Cheng-sîn-pēⁿ ia̍h jīn-ti chiòng-gāi (cognitive dysfunction) ê ì-sù chin khoah, pau-hâm chêng-kám ia̍h chêng-sū bô ún-tēng, hêng-ûi bô hia̍p-tiau, jīn-ti ū chiòng-gāi ia̍h sún-siong, ... tang-sai. Chhan-chhiūⁿ ut-chèng (clinical depression), chiau-cho-chèng (generalized anxiety disorder), sò-ut-chèng (bipolar disorder), chêng-sîn-hun-lia̍t (schizophrenia) lóng sī chêng-sîn-pēⁿ. Cheng-sîn-pēⁿ ê khí-tì hoān-sè sī seng-bu̍t-sèng--ê (chhiūⁿ kóng lāi-hun-pì, hoà-ha̍k, ia̍h ûi-thoân chhut būn-tê), hoān-sè sī sim-lí-sèng--ê (chhiūⁿ kóng, sim-lí chhòng-siong ia̍h chhiong-tu̍t). Cheng-sîn-pēⁿ tiāⁿ ē tì-sú khang-khòe, tha̍k-chheh, jîn-chè-koan-hē, ... chhut būn-tê. Kháu-gí kóng--ê sîn-keng-pēⁿ, (khí-)siáu mā ē-tàng lia̍h-chò cheng-sîn-pēⁿ ê tông-gī-sû.
Khòng-seng-sò͘ (抗生素) sī chi̍t chióng the̍h-lâi tī-liâu kap ī-hông pēⁿ-goân sè-khún kám-jiám ê io̍h-bu̍t.
Tōng-bu̍t (Hàn-jī: 動物) sī chi̍t lūi seng-bu̍t ê miâ, sio̍k-î Tōng-bu̍t-kài (Hàn-jī: 動物界; Ha̍k-miâ: Animalia). In ū-hoat-tō· tín-tāng, m̄-koh bô chhiūⁿ si̍t-bu̍t ū châi-tiāu lī-iōng kng lâi ha̍p-sêng chia̍h-mi̍h (kng-ha̍p-sêng chok-iōng, photosynthesis); in su-iàu siau-hoà pa̍t-ê seng-bu̍t chiah ē-tàng seng-chûn--lo̍h-khì.
Thong-sio̍k gí-giân it-poaⁿ kā jîn-lūi pâi-tû tī tōng-bu̍t-lūi chi gōa.  Tōng-bu̍t mā tiāⁿ iōng lâi chò cheng-siⁿ ê tông-gī-sû.  Chóng-sī tùi seng-bu̍t-ha̍k ê koan-tiám lâi khoàⁿ, lâng mā sī 1 chióng tōng-bu̍t.[1]
Tōng-bu̍t lóng sī to-sè-pau chin-hu̍t seng-bu̍t.[2][3] Tōa-to-sò͘ ê tōng-bu̍t lóng sī ī-êng seng-bu̍t,[4][5][6] chió-sò͘ tōng-bu̍t ē-sái chìn-hêng bô-sng-sò͘ ho͘-khip,[7] che kah ē kng-chū-êng seng-bu̍t (si̍t-bu̍t, chò-lūi) oân-á bô-kâng.[8] Tōng-bu̍t tī i sìⁿ-miā chiu-kî ê mó͘-chi̍t-ê khám-chām ū ūn-tōng-sèng. Tōa-tō͘-sò͘ tōng-bu̍t ê phoe-thai hoat-io̍k tiong ū phoe-pau-kî.[9] Keng-kòe phoe-pau-kî, sè-pau ē hun-hòa chò bô-kâng ê cho͘-chit kap khì-koan.
Tōng-bu̍t sī chi̍t ê tan-hē-thóng, ū kiōng-tông chó͘-sian. In kah niá-piⁿ-mn̂g-thâng sī chí-mōe-kûn koan-hē. Ki-kûn sī hái-mî tōng-bu̍t, loa̍h-á-thē tōng-bu̍t, píⁿ-pôaⁿ tōng-bu̍t, chhì-pau tōng-bu̍t, chia-ê tōng-bu̍t sin-khu m̄ sī nn̄g-pêng tùi-thīn.
Ī-bô-khiuⁿ tōng-bu̍t sī nn̄g-pêng-tùi-thīn tōng-bu̍t ê ki-kûn.[25][26][27]
Tú khai-sí hoat-io̍k ê sî, āu-kháu tōng-bu̍t ê phoe-pau ē hok-siā-sek li̍h-nn̄g, ah tōa-tō͘-sò͘ ê goân-kháu tōng-bu̍t (kńg-lê tōng-bu̍t) ē chìn-hêng kńg-lê-á-hêng li̍h-nn̄g. Chêng-kháu tōng-bu̍t kap āu-kháu thong-bu̍t lóng ū oân-chéng ê siau-hòa-tō, m̄-koh chêng-kháu tōng-bu̍t ê goân-tn̂g chi̍t-khai-sí ê phoe-kang (Eng-gí: blastobore) bóe-á ê hoat-io̍k chò i ê chhùi, tò-thâu hit bóe-liu ē hêng-sêng kong-bûn; ah āu-kháu tōng-bu̍t tú-hó tian-tò, in thâu-·á ê phoe-kang sī hoat-io̍k chò kong-bûn, tò-thâu seⁿ-chò chhùi.[28][29]
Ín-iōng chhò-gō͘: 使用群組名稱 "lower-alpha" 的 <ref> 標籤已存在，但查無對應的 <references group="lower-alpha"/> 標籤
Hî, Hû, Hîr (Hàn-jī: 魚) sī 1 chióng léng-hoeh, ū liông-kut, ū chhi ê chúi-lāi tōng-bu̍t.
Ùi seng-bu̍t-ha̍k ê koan-tiám lâi kóng, lâng sī 1 khoán tōng-bu̍t, ha̍k-miâ Homo sapiens sapiens, sio̍k tī Hominidae ("lâng-khoán") chit kho.
Chóng--sī chêng-kah-taⁿ ē-sái kóng tōa-pō͘-hūn ê jîn-lūi thoân-thóng su-sióng lóng kā lâng tòng chò 1 khoán te̍k-sû ê bu̍t-chéng he̍k-chiá thoat-lî chū-jiân ê chūn-châi. 
Seng-hoà-ha̍k (biochemistry) sī leh gián-kiù oa̍h ê seng-bu̍t chái-iūⁿ chìn-hêng hoà-ha̍k hoán-èng kap chok-iōng. Hiān-chú-sî kan-taⁿ chai-iáⁿ Tē-kiû ū seng-bu̍t tī--leh, jî-chhiáⁿ lóng sī thoàⁿ-ki ham chúi-ki ê seng-bu̍t. Sui-bóng seng-bu̍t ê ûi-thoân bi̍t-bé (genetic code) ia̍h seng-hun-chú (biomolecule) sī chiàⁿ-pêng ia̍h tò-pêng, téng-téng te̍k-sèng ná-chhiūⁿ sī chhìn-chhái koat-tēng--ê, khêng-si̍t in lóng sī kāng-thiāu (common descent)--ê, seng-hoà hoán-èng lóng chin sio-siâng. Kaù taⁿ iáu m̄ chai kám ē ū pa̍t khoán seng-hoà hoán-èng.
Seng-hoà-ha̍k gián-kiù ê tùi-siōng sī sè-pau (cell) ê kiat-kò͘ kap kong-lêng, pí-lūn kóng nn̄g-pe̍h-chit, thoàⁿ-chúi hoà-ha̍p-bu̍t (carbohydrate), iu-chi (lipid), hu̍t-sng (nucleic acid), kap kok chióng ê seng-hun-chú. Lēng-goā, hoà-seng-ha̍k (chemical biology) mā ē-tit ēng hoà-ha̍k ha̍p-sêng (chemical synthesis) ê ki-khiáu lâi kái-koat seng-hoà-ha̍k tú--tio̍h ê chi̍t-koá būn-tê.
Thih (鐵, hoà-ha̍k hû-hō: Fe, Latin-gí: ferrum), ia̍h thih-á, sī chiu-kî-pió lāi-té ê 1 chióng hoà-ha̍k goân-sò͘, goân-chú-hoan 26. Thih sī chióng kim-sio̍k, sio̍k tī tē 8 cho̍k goân-sò͘ (group 8 element), mā sī tē 4 chiu-kî goân-sò͘ (period 4 element). Thih sī chheⁿ-hu̍t goân-sò͘ ha̍p-sêng (stellar nucleosynthesis) siāng kài boé chò--chhut-lâi ê goân-sò͘, khiā kóng bián chhiau-sin-chheⁿ (supernova) ia̍h lūi-sū ê sū-kiāⁿ tō ū ê goân-sò͘ lāi-té siāng tāng--ê. Tō sī chit ê iân-kò͘, Thih sī ú-tiū--nih liōng siāng chē ê tāng kim-sio̍k (heavy metals).
Pang-seh (崩雪)[1] sī seh tùi soaⁿ-pho-tē téng khoán ê chhu-bīn pang lo̍h ê chêng-hêng, ū-sî ē chō-sêng chai-hāi.
Thiⁿ-khì (天氣) sī tāi-khì chōng-thài ê chi̍t chióng piáu-hiān; hoán-èng chhut tāi-khì sī léng ia̍h-sī sio, sī ta ia̍h-sī tâm, sī pêng-chēng ia̍h-sī jia̍t-kông téng-téng.[1] Toā pō͘-hūn ê thiⁿ-khì hiān-siōng lóng hoat-seng tī pêng-liû-chân ē-kha ê tùi-liû-chân.[2][3] Thiⁿ-khì it-poaⁿ sī teh kóng ta̍k-kang ê un-tō͘ kap kàng-chúi oa̍h-tāng, ah khì-hāu chiah sī teh kóng chi̍t toāⁿ tn̂g sî-kan lāi ê pêng-kin tāi-khì chōng-hóng.[4]
Tiān-chû hòng-siā (Eng-gí: electromagnetic radiation) sī hòng-siā-sèng ê lêng-liōng, keng-kòe it-tēng ê tiân-chû kòe-têng sek-hòng.
Tiān-chû-pho sī piáu-tat tiān-chû hòng-siā hiān-siōng ê chi̍t khoán hong-sek.
Chit-liōng (質量, Eng.: mass) sī 1 hāng mi̍h-kiāⁿ pau-hâm ê bu̍t-chit (matter) kap lêng-liōng. 1 hāng mi̍h-kiāⁿ ê chit-liōng m̄-koán tī toh-ūi lóng sio-siâng, ah nā tāng-liōng tō ē ū cheng-chha. Tī siong-tùi-lūn, put-piàn chit-liōng (invariant mass) tùi bô kāng chham-khó-hē (reference frame) ê koan-chhat-chiá mā lóng sio-siâng; m̄-koh siong-tùi chit-liōng (relativistic mass) tō ē ū cheng-chha. Tī SI, chit-liōng ê tan-ūi sī kg.
Poàn-tō-thé (Eng-gí: semiconductor) sī tiān-khì thoân-tō-lu̍t kài tī tō-thé kap cho̍at-iân-thé chi kan ê châi-liāu, sī chin-choē tiān-chú khì-châi ê chè-cho ki-chhó. 
Kok-chè Tan-ūi Hē-thóng (SI, Hoat-gí Système International d'Unités) sī siāng chia̍p iōng ê tan-ūi hē-thóng.
SI ū 7 ê ki-pún tan-ūi:
SI mā u ki-pún derived tan-ūi (Eng-gí: basic derived units).
Ngó͘-kok chia̍h-mi̍h (Eng-gí: cereal) sī hô-pún-kho sè-lia̍p chí (tī seng-bu̍t-ha̍k kiò éng-kó [caryopsis], chi̍t khoán kóe-chí) tang-tiong jîn-hô ē-tàng chia̍h ê pō͘-hūn.
Kin-chio/Keng-chio sī chi̍t-chióng jia̍t-tài tē-khu chhut-sán ê kóe-chí. Kin-chio ê gôan-sán-tē si Tang-lâm-a, hiān-chú-sî sán-liōng khah-chē ê kok-ka ū Pa-se, Costa Rica, Colombia, Ìn-tō͘, Ìn-nî, Hui-li̍p-pin, Oa̍t-lâm, Tâi-oân, Thài-kok, Tiong-kok, Má-lâi-se-a, Ecuador téng-téng.
Chháu-pún si̍t-bu̍t, chiàⁿ-káng ê keng té-té, khòaⁿ khí-lâi ná chhiū-á ê sī ké-keng, sī chit-chàn koh chit-chàn kâu koh pûi ê hio̍h-ha̍h pau kah ăn-ân lâi seng-sêng. Koân iok-lio̍k ū 2-3 kong-chhioh, hio̍h-á sī tōa-phìⁿ ê kaⁿ-ná hêng, hoe sī ùi téng-thâu siⁿ-chhut, oân-choân siⁿ-chhut liáu-āu ōe sûi--lo̍h-lâi, hoe ū bú--ê, kang--ê, kap toing-sèng hoe, chiuⁿ-kó chiâⁿ chi̍t kōaⁿ, hō-chòe kó-pâng, hun-chân pâi-lia̍t, ta̍k-chân hō-chòe kó-pá á-sī kó-chhiú, téng-bīn ê kó-si̍t chhiūⁿ chńg-thâu-á, hō-chòe kó-cháiⁿ, tō sī tāi-ke chia̍h ê chi̍t-ngeh kin-chio, kin-chio ê chéng-chí lóng thè-hòa.
Kin-chio ê goân sán-tōe ū kúi-nā-ê kóng-hoat, it-poaⁿ jīn-ûi Tang-lâm-a ê long-bîn siōng-chá chèng-chok 「Sió-kó Iá-seng kin-chio」（M. acuminata）, koh kā I thòaⁿ kàu Tang-lâm-a ê sai-pak pêng, kap goân-seng tī Ìn-tō͘ tang-pō͘ kàu Chi-ná Hôa-lâm hit-kho͘-ûi-á ê 「Iá-seng kin-chio」 cha̍p-kau, hêng-sêng kin-chio chit-khoán phín-chéng, koh hông ín-chìn kàu sè-kài kok-tōe, hêng-sêng hiān-tāi to-chióng jîn-kang chai-pôe phín-hē [1].
Khó-kó͘ ha̍k-ka pat tī taⁿ ê  Papua New Guinea kéng-lāi hoat-hiān chèng kin-chio ê ûi-chí, kàu-taⁿ iok ū chhiau-kè 5,000 nî ê le̍k-sú, koh tī Se-Hui Cameroon hoat-hiān ū chhiau-kè chheng-nî le̍k-sú ê kin-chio chéng-chok ûi-chí. Só͘-í Papua New Guinea、Tang-lâm-a kap Se-Hui iân-hōaⁿ sī bo̍k-chiân só͘ chai-iáⁿ siōng-chá ê kin-chio goân sán-tōe, m̄-koh mā-ū khó-lêng ū kî-thaⁿ ê goân sán-tōe [2]. Tī Hoat-kiàn Sî-tāi,  Phû-tô-gâ-lâng ùi Se-Hui kā kin-chio chah kàu Bí-chiu chéng-chok, sî sī cha̍p-la̍k sè-kí. Tī jī-cha̍p sè-kí chiok tn̂g ê sî-kan, Tiong Bí-chiu kap Lâm Bí-chiu hit-tah, sī sè-kài siōng chú-iàu ê kin-chio chèng-chok kok-ka, chhut-kháu khì Au-chiu kap Pak-bí.
Ē-sái-kóng chha-put-to só͘-ū ê kin-chio lóng sī pún cha̍p-kau-chéng ê  Polyploidy chai-pôe phín-chéng. Ē-sái khak-jīn siōng-chá sī Tang-lâm-a jîn-bîn khai-sí cha̍p-kau chèng kin-chio. [3]
Tâi-oân sú-chiân sî-kî, soaⁿ-khu ê iá-seng kin-chio iáu-bē hông chhī-koai, tong-tōe ê goân-chū-bîn iā bô chèng-chok ê kì-chài. Tâi-oân Hô-lân thóng-tī sî-kî khai-sí u, sui-bóng ū lio̍k-lio̍k-á chhī-koai, m̄-koh sī sit-pāi--ê. Tang-lêng-kok ín-chìn pō͘-hūn lâm-iûⁿ ê phín-chéng, sòa—lo̍h-lâi khai-sí seng-sán. Kàu [[Chheng-kok] ê sî í-keng tōa-liōng chhut-sán, sīm-chì chiâⁿ-chòe hiàn-hō͘ hông-sek ê kòng-phín. Tâi-oân Ji̍t-pún sî-tāi, Jit-pún-lâng khai-sí kái-liông, kā goân-seng-chéng kap āu-lâi-chéng phah-chéng, chiâⁿ-chòe Ji̍t-pún iōng-lâi chhut-kháu ê hó mi̍h-kiāⁿ. Chiàn-āu, kin-chio tī gōa-siau téng-bīn bat thòe Tâi-oân thàn tōa-liōng gōa-hōe, hō͘ Tâi-oân ióng-iú「Kin-chio Ông-kok」ê hó miâ-siaⁿ.
Tâi-oân ê chú-iàu kin-chio sán-tōe tī Ko-hiông-chhī ê Kî-san khu、Namasia-khu、Lāi-mn̂g-khu；Tâi-lâm-chhī ê San-siōng-khu、Pîn-tong-koān kap Tâi-tang-koān, kap long-bîn ka-kī chèng-chok [4][5][6]。
Tê (茶) sī chi̍t khoán phang-hiuⁿ ím-liāu, kā tê-châng hio̍h-á iōng sio chúi lo̍h-khì phàu--ê. Tê sī thong-sè-kài tē-jī liû-hêng ê ím-liāu, pâi tē-it ê sī chúi.[1] Tê ū chin chē khoán; ū chi̍t-kóa tê, chhin-chhiūⁿ Darjeeling kap le̍k-tê, ū chheng-sóng, bî-bî-á sng kap siap-siap ê kháu-kám;[2] ah kî-thaⁿ tê ū kok-chióng chu-bī.
Tê goân-chū Tiong-kok se-lâm, goân-té sī the̍h-lâi tòng-chò ím-iōng io̍h-bu̍t sú-iōng.[3] Lo̍h-bóe tī Tiong-kok Tông-tiâu sî-tāi chiâⁿ-chò hiu-hân ím-liāu, mā liû-hêng kàu Tang-lâm A kok-ka khì. Phû-tô-gê thoân-kàu-sū kap seng-lí-lâng tī 16 sè-kí kā tê-châng chah tńg-khì Au-chiu.[4] 17 sè-kí ê sî, Eng-kok-lâng chiâⁿ ài lim tê, lo̍h-bóe khai-sí tī Ìn-tō͘ tōa-liōng koh siong-gia̍p-hòa ê lâi chèng tê-hio̍h. 2016 nî, Ìn-tō͘ kap Tiong-kok kiong-èng thong-sè-kài 62% ê tê.
Chháu-pún tê kóng ê sī m̄-sī iōng tê-châng phàu--chhut-lâi ê ím-liāu.
Tê tī sè-kài ū nn̄g-khóan éng-hióng chin-tōa ê hoat-im lâi-gôan, chi̍t-khóan sī Ē-mn̂g Bân-lâm-gú ê "tê", lēng-gōa chi̍t-khóan sī Kńg-tang-ōe ê "chá".
It-poaⁿ lâi-kóng, àn hoat-kàⁿ ê thêng-tō͘, tê ē-sài khu-hun choè 4-chióng.
Hâm-sò͘ (函數, Eng-gí: function)[1], mā kiò chò koan-sò͘ (關數), sī chi̍t thò su-ji̍p kap khó-lêng ê su-chhut ê koan-hē, koh su-ji̍p ū it-tēng ê tùi-ēng su-chhut. Kán-tan ê kí-lē tio̍h pí-lūn jīn-hô si̍t-sò͘ x kap i-ê pêng-hong  ê koan-hē. Sò͘-ha̍k siōng tiāⁿ ēng "f(x)" lâi piáu-ta̍t hâm-sò͘ koan-hē, "x" tāi-piáu su-ji̍p, f sī koan-sò͘, f(x) sī su-chhut.
Lôe / Lê, Gû-lôe / Gû-lê sī chi̍t-chióng choh-sit iōng ê lông-kū. Tī lâng ū-teh chèng-choh, oē-hiáu chioh pō͘-hūn lio̍k-siù ê la̍t lâi tàu choè khang-khè khai-sí, eng-kai tio̍h ū chit-chióng ke-si. Chāi bô-kâng ê só͘-chāi, bô-kâng ê iōng-tô͘ oē-ū bô-kâng ê hêng-thé ê lôe: thà-hn̂g lê-chhân ēng--ê, siu-sêng choan-iōng ēng--ê.
Chi̍t-tiuⁿ-lôe sī ū lôe-chhia, lôe-thâu, lôe-piah, lôe-chhia-taⁿ, lôe-thok kah nn̄g-tiâu pí gû-sin-tn̂g (gû-keng -- gû āu-chē) khah-tn̂g-sió-khoá ê toā-soh, chi̍t-tiâu khan-heng soh-á lâi cho͘-sêng--ê.
Lôe-thâu, lôe-piah sī ēng siⁿ-á hoan-soa chù-chō ê. Lôe-thâu sī siau-mô͘-phín.
Chāi ēng-lôe thà-hn̂g poâⁿ-péng, lāng-sang hn̂g-thô͘ ê sî, bián-put-liáu liâm-thô͘ oē khâⁿ-tiâu-tī lôe-thâu kah lôe-piah piáu-bīn, hō͘ lôe phû-tī thô͘-bīn bô-hoat-tō͘ chhim-thà. Hit-gê sî-chūn lôe-thok tō oē hō͘-lán the̍h-lâi thuh-tiāu liâm tī lôe-thâu, lôe-piah ê thô͘. Hō͘ lôe koh oē-tàng kè-sio̍k lôe chhut beh-ti̍h ê kau, lāng-sang iâu-boē thà-oân ê hn̂g.
Tī ū chèng-choh ê chhân-hn̂g nn̄g-lân (nn̄g-lêng, nn̄g-choā) tiong-kan thà-hn̂g ê sî, ūi-tio̍h phiah-bián hō͘ gû oân-lō͘ tìⁿ-lôe oân-lō͘ àⁿ-lo̍h chia̍h nn̄g-pêng tióng-sêng ê lông-chok-bu̍t, gû-chhùi tio̍h-oē koà gû-chhùi-láng. Gû-chhùi-láng chá-kî sī ēng tek-bî-á lia̍h--ê. Chit-ma nái-lóng (nylon) soh-á chhin-chhái boé-oē-tio̍h, ka-kī thih-kho͘ áu-áu-ē, soh-á lia̍h-lia̍h-ē tio̍h-ū-a.
Chi̍t-tīn-lâng khì kàu chhân-hn̂g lóng-sī tè hoāⁿ-lôe-bé ê lâng teh-kiâⁿ. Hoāⁿ-lôe-bé ê lâng chha-put-to tio̍h-sī chit-tīn-lâng ê chhoā-thâu. Hoāⁿ-lôe-bé ê ki-su̍t sī ài ha̍k-si̍p, m̄-si chhin-chhái-lâng lóng oē-hiáu--ē.
Tiān-liû (電流; electric current) sī chi̍t tīn tiān-hô ê liû-tōng. Tiān-liû ê bu̍t-lí ì-gī sī tan-ūi sî-kan lāi thong-kòe bó͘ chi̍t-ê chia̍t-bīn ê tiān-hô sò͘-liōng; i-ê kok-chè tan-ūi sī ampere (A), ta̍k bió-cheng keng-kòe 1 coulomb ê tiān-liōng (C/s).
Cheng-khì ki-koan[1] (Eng-gí: steam engine) ē-tàng lī-ēng cheng-khì chhut-la̍t chò kî-hâi kang (mechanical work) ê jia̍t-ki-koan (heat engine).
Bú-khì (武器) sī ē-tàng chō-sêng phò-hāi ia̍h-sī siong-hāi ê ke-si. Sú-iōng bú-khì, ē-tàng thê-seng phah-la̍h, hoān-chōe, chip-hoat, chū-ōe kap chiàn-cheng ê hāu-kó kap hāu-lu̍t.
Tiau-khek (雕刻) sī 1-khoán gē-su̍t piáu-hiān ê khoán-sek. Chit-khoán gē-su̍t chok-phín tiāⁿ-tio̍h sī sam-chhù-goân--ê (iā-chiū-sī ū koân, khoah kap tn̂g 3-hiòng ê li̍p-thé). Tī bô-kâng ê khu-he̍k ia̍h bûn-hoà--ni̍h, ū koh-iūⁿ ê tiau-khek lâi sán-seng, sî-tāi kái-î, tiau-khek ê khoán-sek mā toè leh kái-piàn, pí-lūn Bûn-gē Ho̍k-heng kah hiān-tāi ê mi̍h-kiāⁿ tō koh-iūⁿ. It-poaⁿ lán kóng tiau-khek ê sî, khah bô kā hûi-gē sǹg-chāi-lāi.
Sam-kiap Chúi-pà tī Tiong-kok ê Tn̂g-kang téng-bīn, só͘-chāi tī Ô͘-pak-séng ê Gî-chhiong-chhī, sī thong-sè-kài siāng toā ê chúi-le̍k hoat-tiān chhiúⁿ.
Thah ki-pún-tek lâi kóng, sī kí kap chiàm-tē bīn-chek pí--khí-lâi, koân-tō͘ ke chin chē ê kò͘-chō-bu̍t iah kiàn-tio̍k-bu̍t. 
Tī Se-kok ê kiàn-tio̍k lāi-té, thah chú-iàu sī kí kun-sū bo̍k-tek ê oán-bōng-tâi kap ū chong-kàu ì-gī ê kiàn-tio̍k-bu̍t khah chē, nā tī Tâi-oân, Ji̍t-pún, Tiong-kok, Oa̍t-lâm, Hân-kok, Tiâu-sián téng-téng ê tang-hong kok-ka, in-ūi Pu̍t-kàu ê thoân-pò, koh thah tī Pu̍t-kàu--ni̍h ū te̍k-sû ê ì-gī, só͘-í chū-chá ê thah lóng sī kap Pu̍t-kàu ū koan-hē ê kiàn-tio̍k-bu̍t chiàm toā-pō͘-hūn.
Hiān-chhú-sî "thah" chit-ê sû tī ta̍k-khoán gí-giân lāi-té kap bô-kāng gí-giân tiong-kan iáu khiàm-khoat chin bêng-khak kap it-tì ê tēng-gī, tī Se-kok, ū chi̍t-koá koân ê lâu-á-chhù pún-sin leh hō-miâ ê sî, mā the̍h thah  chit-ê sû lâi ēng, (Eng-gí: tower).
Chhin-chhiūⁿ thâu-chêng kóng--ê, thah pún-sin iáu khiàm-khoeh bêng-khak ê tēng-gī, ē-kha sī oân-choân chiàu lō͘-iōng chò piau-chùn ê hun-lūi:
Flamenco sī goân-chū Se-pan-gâ lâm-pō͘ Andalusia, Extremadura iáu-ū Murcia tē-khu ê chi̍t khoán im-ga̍k kap bú-tō ê lūi-hêng.
Backgammon sī chi̍t khoán kî-pôaⁿ iû-hì, sńg-chiá nn̄g ūi, chiàu tâu-á lián--chhut-lâi ê tiám-sò͘ kiâⁿ-kî. I sī le̍k-sú siāng kó͘ ê kî-lūi chi̍t khoán.
Pán-kiû (Eng-gí: cricket) sī chi̍t khoán kiû-lūi ūn-tóng, sī Eng-tē ê kok-bîn ūn-tōng. Tī thong sè-kài, iû-kî sī Liân-ha̍p Ông-kok ê chêng si̍t-bîn kok-ka chin liû-hêng. 
Kó͘-tāi Hi-lia̍p, he̍k-chia kóng Kó͘ Hi-lia̍p, sī tùi Se-iûⁿ bûn-bêng chin ū éng-hióng ê le̍k-sú sî-kî, ē-tàng tùi Chêng 8 sè-kí Homer Sú-si ê chhòng-chok khai-sí sǹg, kàu Chêng 146 nî Hi-lia̍p hō͘ Lô-má Tè-kok cheng-ho̍k liáu-āu kiat-sok.
Bêng-tiâu (明朝) sī tùi 1368 nî kàu 1644 nî ê chi̍t-ê tè-kok, sī tè-chè Tiong-kok ê tē bé-jī ê ông-tiâu, tī Goân-tiâu āu-piah, tī Chheng-tiâu í-chêng. Tē-it ê hông-tè sī Bêng-thài-chó͘ Chu Goân-chiong. Bêng-tiâu mā-sī siōng-bé chi̍t-ê Hàn-jîn ông-tiâu, 1644 nî hō͘ Boán-chiu-cho̍k ê Chheng-tiâu chhú-tāi, ông-ūi koh tī Lâm Bêng it-ti̍t iân-sio̍k kàu 1662 nî.
Tōa Siau-tiâu (Eng-gí: Great Depression) sī 1929 nî kàu 1933 nî tiong-kan, Jī-chhù Tāi-chiàn chìn-chêng, ê chi̍t pái sè-kài-sèng ê keng-chè tōa soe-thè. Tōa Siau-tiâu tī bô-kāng kok-ka ū bô-kāng ê khai-sí sî-kan, tōa-pòaⁿ lóng tī 1930 nî khai-sí, liân-sòa siau-tiâu kàu 1930 nî-tāi bóe-kî, ū--ê sīm-chì kàu 1940 nî-tāi bóe-kî. Tōa Siau-tiâu sī 20 sè-kí liân-sòa sî-kan siāng-tn̂g, éng-hióng siāng-tōa, kiông-tō͘ siāng-koân ê chi̍t pái keng-chè soe-thè.
Tī 21 sè-kí, Tōa Siau-tiâu tiāⁿ-tiāⁿ pī khòaⁿ chò sī sè-kài keng-chè soe-thè ê tāi-piáu. Tōa Siau-tiâu ùi Bí-kok khai-sí, ùi 1929 nî 10 goe̍h 24 hō ê kó͘-chhī lo̍h-kè khai-sí, pēng éng-hióng liáu choân sè-kài. Tōa Siau-tiâu tùi sian-chìn-kok kap khai-hoat-tô͘-siōng-kok lóng chhōa lâi liáu húi-bia̍t-sèng ê táⁿ-kek. Jîn-kin siu-ji̍p, sòe-siu, êng-lī kap sè-siàu choân-bīn lo̍h-kè, kok-chè bō͘-e̍k jōe-kiám 50%, Bí-kok ê si̍t-gia̍p-lu̍t thê-seng chì 25%, ū--ê kok-ka sīm-chì kàu 33%.
Siâⁿ-chhī sī chi̍t-khóan chū-lo̍h, tī bô-kāng só͘-chāi ū bô-kāng piau-chún. Siâⁿ-chhī ū khó-lêng sī jîn-kháu kā-chè, mā-ū khó-lêng sī hêng-chèng ōe-hun sán-seng, ia̍h-sī ióng-iú chi̍t-kóa le̍k-sú pòe-kéng.
Kīn-tang it-poaⁿ sī kóng A-chiu sai-lâm kap chi̍t-pō͘-hūn ê Pak-hui, khah-chá Au-chiu-lâng kā Balkan Poàⁿ-tó mā sǹg ji̍p Kīn-tang, hiān-sî khah bô a-ne ê kóng-hoat. Kin-á-jit "Kīn-tang" ê ì-sù, tāi-io̍k sī Tē-tiong-hái tang-hoāⁿ kàu Iran; Caucasus kàu A-lá-pek tiong-ng ê thó͘-tē.
Cuba Kiōng-hô-kok (Se-pan-gâ-gí: República de Cuba, ia̍h Kó͘-pa; 古巴[1]) sī Tiong Bí-chiu oá Carib-hái, Be̍k-se-ko-oan kap Tāi-se-iûⁿ ê kûn-tó kok-ka.
Cuba sì-chiu-ûi ê kok-ka ū Bí-kok, Be̍k-se-ko, Haiti, Bahamas, Jamaica kap Cayman Kûn-tó.
1959 nî hoat-seng Cuba Kek-bēng, taⁿ sī chi̍t ê siā-hoē-chú-gī kok-ka.
Be̍k-se-ko Ha̍p-chiòng-kok (墨西哥合眾國[1], Se-pan-gâ-gí: Estados Unidos Mexicanos), ia̍h ū kóng Be̍k-kî-se-ko-kok (墨其西哥國)[2], Bí-hi-ko (美希哥)[3], sī Pak Bí-chiu ê kok-ka.
Sūi-se (瑞西, Tek-gí: Schweiz, Hoat-gí: Suisse, Í-tāi-lī-gí: Svizzera, Romansh-gí: Svizra), chiàⁿ-miâ Sūi-se Pang-liân (Tek-gí: Schweizerische Eidgenossenschaft, Hoat-gí: Confédération suisse, Í-tāi-lī-gí: Confédération suisse, Romansh-gí: Confederaziun svizra, Latin-gí: Confoederatio Helvetica), sī Tiong-au kok-ka, sì-chiu-ûi ū Tek-kok, Hoat-kok, Í-tāi-lī, Ò-tē-lī, Liechtenstein. 
Sūi-se ū chèng-tī, kun-sū tiong-li̍p ê thoân-thóng, siâng-sî koh sī kok-chè ha̍p-chok ê tiong-sim. Bô chham-ka Au-chiu Liân-bêng; 2002 nî chham-ka Liân-ha̍p-kok. 
Baghdad sī Iraq ê siú-to͘ kap siāng toā ê siâⁿ-chhī.
İstanbul (Thó͘-ní-kî-gí: İstanbul) sī Thó͘-ní-kî İstanbul Séng ê siú-hú, mā-si Thó͘-ní-kî siāng-toā ê siâⁿ-chhī kap káng-kháu. İstanbul ê jîn-kháu chhiau-koè 1000 bān, sī sè-kài-ki̍p ê siâⁿ-chhī.
İstanbul oá Bosphorus Hái-kiap khòng-chè O͘-hái ê chhut-ji̍p.
Tī Tang Lô-má Tè-kok ê sî kiò-chòe Byzantium. Tī Osman Tè-kok ê sî kiò-chò Constantinople.
Mumbai (Marathi-gí: मुंबई, Mumbaī) sī Ìn-tō͘ se-pō͘ séng-hūn Maharashtra ê siú-to͘, mā-sī Ìn-tō͘ ê tē-it-toā siâⁿ-chhī. Mumbai ê jîn-kháu ū 13,922,125; to͘-hōe-khu jîn-kháu 2134 bān.
Mumbai goân-sin sī 7-ê sío tó.
Mumbai sī Ìn-tō͘ ê siong-gia̍p tiong-sim, GDP chiàm kui Ìn-tō͘ ê 5%,[2] kang-gia̍p sáng-liōng chiàm 25%, hái-ūn bō͘-e̍k chiàm 40%, koh-ū 70% ê chu-pún kau-e̍k.[3]
Tang-kiaⁿ-to͘ (Ji̍t-gí: 東京都) sī Ji̍t-pún ê siú-to͘. Tōa Tang-kiaⁿ sī choân sè-kài tòa siāng chē lâng ê to·-hōe. Tang-kiaⁿ pún-sin to-ū 1,200-bān ê jîn-kháu. Ji̍t-pún ê chèng-tī, keng-chè, bûn-hòa tiong-sim lóng tī hia. Ji̍t-pún Thian-hông tī hia khiā-khí; tiong-iong chèng-hú ê ki-koan mā siat tī hia. Tang-kiaⁿ sī Tang-a-chiu ê 1 ê tiong-sim.
Tang-kiaⁿ ê miâ piáu-sī i tī í-chá ê hú-siâⁿ Kiaⁿ-to· tang-hong. (Kiaⁿ-to· ū 1 toāⁿ sî-kan hō·-chò "Sai-kiaⁿ".)
Siong-tùi pa̍t-ê pêⁿ tōa--ê to·-chhī, Tang-kiaⁿ ê koân-lâu-á-chhù ke chiâⁿ chió tòng. Khah chē sī 6-chân chì 10-chân ê kē lâu-á. Che sī in-ūi le̍k-sú siōng, Tang-kiaⁿ tē-tài bat hoat-seng kòe chin chē pái tōa tē-tāng; hiān-tāi ê kiàn-tio̍k-hoat hān-chè khí koân-lâu.
Tang-kiaⁿ ū choân sè-kài hoat-tián siāng-kài chiâu-chn̂g ê tāi-chiòng ūn-su hē-thóng.
Hiān-jīm ê ti-sū: Koike Yuriko
Tang-kiaⁿ-to· pau-koat pún-tó kah gōa-tó. Pún-tó tē-khu sī Kantô pêng-goân ê 1 pō·-hūn, tī Tang-kiaⁿ-oan ê sai-pak pêng, tang-sai-hiòng iok-lio̍k 90 km khoah, lâm-pak-hiòng, 25 km. Tang ū Tiba-koān; sai ū Yamanasi-koān; lâm ū Kanagawa-koān; pak ū Saitama-koān. Tó-sū pau-koat Izu-tó kah Ogasawara-tó, kî-tiong siāng hn̄g ê tó lī pún-tó 1,000 km.
Tang-kiaⁿ goân-thâu sī Edo (江戸) chit ê siâⁿ, tī 1457 nî khí-chō--ê. 1603 nî sêng-li̍p ê Tokugawa Bō·-hú (徳川幕府) khai-sí ùi Edo thóng-tī. Thian-hông ê chū-só· goân-chāi tī kū-to· Kiaⁿ-to·. 1868 nî ê 9-goe̍h, Tokugawa Bō·-hú lo̍h-tâi, Bêng-tī Thian-hông bēng-lêng Edo kái hō chò Tôkyô (Tang-kiaⁿ). Chū hit-chūn khai-sí, Thian-hông tō lóng tòa hia, Tang-kiaⁿ mā tòe leh chiâⁿ-chò Ji̍t-pún ê hú-siâⁿ. Chóng--sī, hoat-lu̍t-siōng lâi kóng, pēng bô chèng-sek chí-tēng Tang-kiaⁿ chò siú-to·.
1923 nî ê Kantô Tōa Tē-tāng chō-chiâⁿ Tang-kiaⁿ ū 7-bān-lâng sí--khì. Liáu-āu ū 1 ê têng-kiàn kè-oē. Tē-jī-pái Sè-kài Tāi-chiàn tang-tiong, Tang-kiaⁿ siū tio̍h Bêng-kun hong-chà, siâⁿ-chhī tōa-pō·-hūn phò-hāi liáu-liáu. Chiàn-āu Bí-kun tī Tang-kiaⁿ tē-tài siat kun-sū ki-tē.
Ji̍t-pún tī 1950, 60 nî-tāi kip-sok hoat-tián ki-chhó· kiàn-siat, chè-chō-gia̍p. Kàu-kah 1964 nî Tang-kiaⁿ í-keng ū lêng-le̍k kí-pān hit nî ê Joa̍h-thiⁿ Olympia Ūn-tōng-hōe. Tang-kiaⁿ pìⁿ-chiâⁿ choân sè-kài lóng khoàⁿ-ē-tio̍h ê Ji̍t-pún "keng-chè kî-chek".
1970 nî-tāi ê Tang-kiaⁿ hām kî-thaⁿ Ji̍t-pún to·-chhī sio-siâng, ū chiâⁿ chē tùi chng-kha sóa khì kàu siâⁿ-chhī ê î-bîn lô-kang.
Tang-kiaⁿ sī Ji̍t-pún hêng-chèng hē-thóng î-it ê 1 ê "to·". To·-chèng-hú ê pān-kong tiong-sim siat tī Sinzyuku. Tang-kiaⁿ-to· pau-koat 26 ê chhī, 23 ê te̍k-pia̍t-khu, 1 ê kūn, 5 ê teng (町), kah 8 ê chhoan.
Tōa Tang-kiaⁿ pau-koat Tang-kiaⁿ-to· kah hù-kīn ê 3 ê koān: Kanagawa, Saitama, Tiba. Chóng-jîn-kháu: 3,341-bān lâng.
Bīn-chek: 621 km². Jîn-kháu (2002): 828-bān lâng (pêng-kin 1 km² ū 13,333 lâng). Múi-1-ê te̍k-pia̍t-khu soán chhut ka-kī ê khu-tiúⁿ kah gī-hōe.
Hêng-chèng siōng, Izu-tó (伊豆諸島) hun 4 ê "chi-thiaⁿ" (支庁):
Hêng-hô [1](恒河, Eng-gí: Ganges; Hindi-gí: गंगा Ganga; Bengal-gí: গঙ্গা Gônga) sī Ìn-tō͘ chhù-tāi-lio̍k siāng toā ê hô-liû, tùi Himalaya soaⁿ-khu hoat-goân, hiòng tang pêng keng-koè Hêng-hô Pêng-goân lâu-ji̍p Bangladesh, tī Bengal Oan chhut-hài. Tn̂g-tō͘ tāi-io̍k ū 2510 kong-lí.
Thài-pêng-iûⁿ (tùi Se-pan-gâ-gí Pacífico lâi--ê) sī choân-sè-kài siōng tōa ê "chúi-sin", só· chiàm ê bīn-chek sī 1.797 ek km², ia̍h-tō-sī tē-kiû ê saⁿ-hun-chi-it.  I ê lâm-pak-tn̂g iok-lio̍k 15,500 km, tùi Pak-ke̍k ê Bering-hái kàu Lâm-ke̍k Ross-hái ê kîⁿ.  Tang-se-hiòng siōng khoah sī tī 5-tō· latitude, ū 19,800 km, tùi Ìn-nî kàu Colombia.  Sai-pêng ê ke̍k-tiám it-poaⁿ jīm-tēng sī Malacca Hái-kiap.  Tē-kiû piáu-bīn siōng-kài kē ê só·-chāi (Mariana Hái-kau) tī Thài-pêng-iûⁿ hái-té.
Thài-pêng-iûⁿ ū 25,000 lia̍p tó-sū, pí kî-tha tōa-hái ha̍p--khí-lâi keng-ka chē ê.  Tōa-pō·-hūn tī chhiah-tō í-lâm.
Thài-pêng-iûⁿ bô-chê ê kîⁿ chiâⁿ-chò chin chē hái, kî-tiong siōng tōa--ê sī Celebes-hái, Coral-hái, Tang-hái, Ji̍t-pún-hái, Sulu-hái, Tasman-hái kap N̂g-hái.  Sai-pêng ê Malacca Hái-kiap hām Thài-pêng-iûⁿ, Ìn-tō· Hái sio-chiap; tang-pêng ê Magellan Hái-kiap kā Thài-pêng-iûⁿ kap Tāi-se-iûⁿ sio-chiap.
Thài-pêng-iûⁿ ê miâ sī Phû-tô-gâ phâng-hái-ka Ferdinand Magellan hō--ê.  I tùi Magellan Hái-kiap kàu Hui-li̍p-pin chit chōa chúi-lō· kiâⁿ tio̍h chin sūn-lī.  Chóng--sī, Thài-pêng-iûⁿ pēng m̄-sī lóng hiah-ni̍h-á pêng-hô.  Chē-chē tó-sū siū hong-thai chau-that; Thài-pêng-iûⁿ-kîⁿ ê lio̍k-tē mā kāu hóe-soaⁿ koh sî-siông ē tē-tāng.  Hái-té tē-tāng ín-khí ê hái-tiòng bat húi-bia̍t chiâⁿ chē lia̍p hái-tó, chō-sêng chū-bîn ê chai-lān.
Sahara sī thong sè-kài siāng toā ê sio soa-bô͘ (hot desert), khah bô Lâm-ke̍k Tāi-lio̍k toā. I ê bīn-chek kiōng beh phēng Bí-kok khah toā, ia̍h pí Ò-chiu toā, lóng-chóng ū 9 pah-bān pêng-hong kong-lí.
