莎拉伯恩哈特（法文：Sarah Bernhardt，1844年10月22號或者23號—1923年3月26號）係法國19世紀到20世紀初好有影響力嘅女演員。
米高安哲羅（Michelangelo di Lodovico Buonarroti Simoni，1475年3月6號—1564年2月18號），又譯麥開蘭基羅、米開朗基羅，係意大利文藝復興時期有名嘅雕塑家、畫則師、畫家、詩人。佢嘅雕刻作品『大衛像』同 『Pietà』（聖殤像）舉世聞名，同達文西、拉斐爾齊名。佢1475年喺佛羅倫斯加柏里斯鎮出世。
米格爾·德·塞萬提斯（西班牙文：Miguel de Cervantes；本名西班牙文：Miguel de Cervantes Saavedra，家下讀/miˈɣel ðe θerˈβantes saːˈβeðra/；1547年9月29號—1616年4月23號）係西班牙小說作家、詩人同劇作家。佢出名作品係《堂吉訶德》，係譽為西洋文學大作。
迦梨陀娑（天城文：कालिदास，拉丁化：Kālidāsa）係出名嘅梵文劇作家同詩人。
維吉爾（英文：Virgil；本名拉丁文：Publius Vergilius Maro，本名粵語：普布留斯·維吉留斯·馬羅；前70年10月15號—前19年9月21號）係奧古斯都時代嘅古羅馬詩人。作品有《牧歌集》（Eclogues）、《農事詩》（Georgics）、史詩《埃涅阿斯紀》（Aeneid）三部傑作。其中嘅《埃涅阿斯紀》長十二冊，係代表作羅馬帝國文學最高成就嘅巨著。因此，佢都畀羅馬人奉做國民詩人、畀當代及後世廣泛認為係古羅馬最偉大嘅詩人，乃至世界文學史上最偉大嘅文學家之一。
伊蒂琵雅芙或畢愛荻（Édith Piaf，1915年12月19號—1963年10月10號），原名Édith Giovanna Gassion，係20世紀中期公認法國最出色嘅女歌手。
占士曲船長（Captain James Cook，1728年11月7號—1779年2月14號）係英國航海兼探險家，皇家海軍做上尉（captain），佢係第一個歐洲人去到澳洲嘅東岸，同埋係首次有記錄嘅紐西蘭環島航行（circumnavigation of New Zealand）[1]。
曲船長參海軍，時爲1755年，佢目睹七年戰爭，以致圍魁北克時，佢測量過聖羅倫斯河口，繪製地圖。
1779年曲船長同船員響第三次探索太平洋期間，同夏威夷島民打鬥，結果畀人打死。
史丹利·寇比力克（英文：Stanley Kubrick，1928年7月26號—1999年3月7號）係美國電影導演，知名作品有《大開眼戒》（Eyes Wide Shut）、《密碼114》（Dr. Strangelove or: How I Learned to Stop Worrying and Love the Bomb）、《2001太空漫遊》（2001: Space Odyssey）、《發條橙》（A Clockwork Orange）同《閃靈》（Shining）等等。除咗導演之外，佢亦經常做埋電影製片、剪接、攝影、音效等等嘅工夫。
史丹利·寇比力克完成最後一部作品《大開眼戒》之後四日，喺睡夢中因為突發心臟病而與世長辭，享年70歲。佢被葬喺英國赫福郡嘅Childwickbury莊園，佢最鍾意嘅一棵樹隔離。
李安納·歐拉（Leonhard Euler，全名倫合·保羅·歐拉 (讀音 IPA: /ˈœɪlɐ/)，1707年4月15號—1783年9月7號）係個瑞士先驅性嘅數學家同物理學家，一生主要喺俄羅斯同德國做嘢。
佢被稱為係史上最偉大嘅兩位數學家之一。歐拉係第一個使用「函數」呢個名詞嚟描述包含各種參數表達式嘅人，例如：y = f(x)。佢係將微積分應用喺物理學嘅先驅者之一。小行星歐拉2002就係為咗紀念歐拉而命名嘅。
郭菲迪·萊布尼茲（德文：Gottfried Leibniz，1646年7月1號—1716年11月14號），全名郭菲迪·域轄林·萊布尼茲（Gottfried Wilhelm Leibniz），係德國數學家、哲學家，佢同牛頓同期各自發明微積分，亦係當時出名嘅理性主義哲學家。
孔子（粵拼：hung2 zi2，前551年9月28號—前479年4月11號），子姓孔氏[1]，名丘，字仲尼，係生於中國春秋末期嘅思想家同教育家。佢係魯人，卽家下山東曲阜。佢嘅學說後世人稱爲儒家，係儒家創始人。喺漢代起，中華文化就以儒家爲經緯。孔子同儒家思想，深遠影響古代中國，同埋朝鮮等周圍嘅國。後世尊稱孔子爲萬世師表。
二百年後戰國時，儒家出咗另一要人孟子。孔孟並爲人稱頌。孔子爲大成至聖，至聖，而孟子則爲亞聖，僅次其後。而儒家中，有所謂孔曰成仁，孟曰取義。
孔子祖籍喺今日山東境。祖先爲殷商當地貴族，同殷商都係子姓。周國滅殷商，分封魯國，由姬姓所領。孔氏世代爲大夫，但到咗佢嗰代，家族式微。孔子阿爸係叔梁紇，好老先至生咗孔子。三歲嗰陣叔梁紇過咗身，孔子就一直跟住阿媽生活。
孔子後生嗰陣曾經做過官，主要係管理倉庫，生活鬼咁艱難。佢就喺呢個時候發憤讀書，三十歲左右就開始收徒。相傳佢有弟子三千個。
卅五歲嗰陣，孔子走到齊國，本來齊王睇起佢，但冇封佢做宰相。孔子就返番魯國講學。其後孔子又俾魯國起用，曾經同齊國齊景公會於夾谷，成功攞番魯國嘅汶陽。之但係孔子同魯國國君不時有意見，於是周遊列國十四年，之但係都冇受到重用。
到咗七十歲孔子俾魯國請返去，但一樣冇受到重用。孔子就喺呢段時間整理典籍。五年後孔子逝世。
孔子生於東周春秋時代，當時周國王權，都唔係咁控制到諸候，周公所立嘅封建，都漸爲崚夷，各國開始擴張，增城廓，互有攻伐，此原爲封建所不容。之不過，雖有戰事，但戰事仍然守周禮，出師要有名，出於道德，未壞到無所不用其極，謹止貴族間嘅車戰，無後尾戰國咁慘烈，波及平民。然而，大夫亦唔受禮約束。故此，孔子仍有希望，可以勸國君人臣，回復到舊時守各字名份，按禮做事。
孔子言論，由弟子記入《論語》，編集成書。裏面全係零散對答。而當中以講仁最多。論語有六十六處講仁，但無一處解釋一樣。儒學目的係修行到聖人一樣。而對人性本善定本惡，都各有主張。如孟子主張性本善，而荀子主張性本惡。孔子並無特提及人性本善定本惡，但明示要時時警惕自己，以防不仁，隱含性本惡之意。孔子極重禮，主張無論點唔願，都要守禮。
語出《論語·學而》：「子曰：『學而時習之，不亦說（悅）乎？』」王肅注：「誦習以時，學無廢業，所以為悅。」王釋「學」與「習」為一義，似專指誦讀。但孔子教人學「六藝」，包括禮、樂、射、御、書、數，「誦習」只係「一端」（見劉寶楠《論語正義》）。皇侃疏「時習」講：「凡學有三時。」一指年歲，二指季節，三指晨夕。近人蔣伯潛認為「學是知新，習是溫故」（《十三經概論》）。
語出《論語·學而》：「子曰：『君子食無求飽，居無求安，敏於事而慎於言。』」又《論語·裏仁》：「君子欲訥於言而敏於行」。義相同。意為做事勤奮敏捷，說話卻謹慎。朱熹注：「敏於事者，勉其所不足。慎於言者，不敢盡其所有餘也。」（《論語集注》）又釋：「事難行，故要敏；言易出，故要謹。」（《朱子語類》卷第二十二）另外喺《荀子·子道》、《韓詩外傳》、《說苑·雜言》等篇都有孔子語子路「慎言不嘩」嘅記載。
語出《論語·為政》：「子曰：『學而不思則罔，思而不學則殆。』」「罔」，迷惘。鄭玄注：罔，猶罔罔無知貌。「殆」有兩義：一為危殆，疑不能定。一為疲殆，精神疲怠無所得。當從前解。呢句可以同「溫故而知新」章合參。近人楊樹達注：「溫故而不能知新者，學而不思也，不溫故而欲知新者，思而不學也。」（《論語疏證》）孔子佢首先提倡學思並重，畀孔門弟子好深嘅影響。如子夏話博學近思，《中庸》話博學慎思，都認為學思唔可以偏廢。
語出《論語·為政》：「子曰：『人而無信，不知其可也。』」鄭玄注：「不知可者，言不可行也」。孔安國注：「言人而不信，其餘終無可」。朱熹話：「人面無真實誠心，則所言皆妄。」（《朱子語類》卷二四）近人蔣伯潛區分信有二義：「說話必須真實；說了話必須能踐言。」（《語譯廣解》）孔子及後儒極重信，「言忠信，行篤敬」（《論語·衛靈公》）係孔門嘅處世原則。
語出《論語·裏仁》：「子曰：『君子欲訥於言而敏於行』」。包鹹注：「訥，遲鈍也。言欲遲而行欲疾。」朱熹引謝良佐注曰：「放言易，故欲訥；力行難，故欲敏。」《論語》中重有許多同義之句：「慎言其餘，則寡悔」（《為政》）、「古者言之不出，恥躬之不逮也」（《裏仁》）、「君子恥其言而過其行」（《憲問》）等，都可以反映孔子一以貫之嘅重行慎言諗法。睇上面「敏於事而慎於言」。
卡爾·馬克思 （德文：Karl Marx，1818年5月5號—1883年3月14號），响德國特里爾市出世，係好有影響力嘅哲學家，政經學者同埋社會主義者。佢最出名嘅學說係歷史分析階級鬥爭，響1867年出版嘅《資本論》（Das Kapital），馬克思嘅哲學理論對階級鬥爭嘅分析，佢認為呢幾千年嚟，人類發展史上最大矛盾同問題不過於唔同階級嘅利益掠奪同鬥爭。照歷史唯物論，佢大膽咁假設，資本主義終將會俾社會主義同共產主義取而代之。
亞歷山大大帝（粵拼：aa3 lik6 saan1 daai6 daai6 dai3，希臘文：Μέγας Αλέξανδρος或Αλέξανδρος ο Μέγας，前356年7月22號—前323年6月10號），或者叫亞歷山大三世，係馬其頓王國嘅國王，公元前336年至前323年在位。
佢為咗達成父王遺願，在位期間征服咗波斯同西亞唔少國，直到印度西北邊界，自印度折返期間喺巴比倫逝世。佢嘅國土差唔多係當時歐洲視角嘅「已知世界」，被視為歷史上重要嘅軍事家之一。
伊利沙伯一世（英文：Elizabeth I，1533年9月7號—1603年3月24號），1558年11月17號到1603年3月24號做英倫同愛爾蘭女王，成世未結婚，係好出名嘅童貞女王（The Virgin Queen）。
賈瓦哈拉爾·尼赫魯（印地文：जवाहरलाल नेहरू，1889年11月14號—1964年5月27號）係印度獨立之後第一任總理，亦係印度在位時間最長嘅總理，由1952年印度第一次大選贏咗，去到1964年死，一共做咗12年。
聖多瑪斯阿奎那，又譯湯瑪斯阿奎那（粵拼：tong1 maa3 si1 aa3 kwai1 naa4，英文：Thomas Aquinas，1225年—1274年3月7號），係西西里王國天主教會聖師，亦係中世紀經院哲學哲學家同神學家。
知識論zi3 sik1 leon6（英文：theory of knowledge / epistemology，後者嚟自古希臘文 episteme－古希臘文知識噉解）係哲學嘅一門，專門探討知識嘅本質、起源同範圍，包括咗以下呢啲問題[1]：
... 呀噉。知識論歷史悠久，起碼可以追溯到去古希臘哲學嗰度，例如柏拉圖（Plato，Πλάτων；公元前 5 至 4 世紀）就試過對「乜嘢係知識」同「要點追求知識先理想」等嘅問題作出過思考，而打後中世紀（5 至 15 世紀）同啟蒙時期（18 世紀）等時代嘅西人哲學家仲有將知識論繼續發展上去[4][5]，當中經驗主義－簡化講即係認為「知識淨係嚟自或者主要嚟自感官經驗」嘅觀點－更加係現代科學嘅基礎[6]。
知識論同心靈科學一定程度上相輔相成：心靈科學係用科學方法研究心靈嘅領域，會用數學模型等嘅方法模擬同了解心靈嘅相關現象，包括研究人點樣學習同得到知識；兩者分野在於，心靈科學係實證嘅，即係想客觀噉描述心靈點樣吸取同處理知識；相比之下，知識論包括規範（normative）嘅知識研究，即係會對於「應該要點求知」等涉及「應該」嘅問題作出思考，引導人達成知識上嘅理想－而知識論家喺思考呢啲規範性嘅問題嗰陣，好多時會參考心靈科學上嘅研究，（例如）了解人喺認知能力上有乜局限，按呢啲局限諗出能夠有效噉教人追求知識嘅方法[7][8]。
知識論同哲學一樣咁古老[9][10]。2022 年嘅不列顛百科全書就用咗一句嘢總括 epistemology（知識論）呢隻英文字[11]：
噉即係話定義上，知識論就係對知識嘅研究。不過呢個定義仲未必夠清晰：個定義表示要研究知識論，首先就要搞清楚以下呢條問題嘅答案[12][13]：
知識嘅定義就噉睇好似好簡單，但篇文以下嘅部份表明，要定義「知識」一啲都唔易[14][15]。
知識論界主流都同意，知識係信念（belief）嘅一種。最基本上，知識論上講嘅「信念」可以定義做[16]：
知識論上講嘅信念唔一定要係經過深思熟慮先建立出嚟嘅，而且亦都唔一定係真確：想像有啲人齋靠都市傳說等（一般認為靠唔住）嘅資訊來源，而相信幽靈或者類似嘅超自然現象；有陣時，信念甚至仲可以係「明明意識到自己搵唔到足夠證據，都仲繼續信」嘅－例如統計數字明顯表示行馬路冇搭飛機咁安全，但有好多人理解到統計學嘅概念又睇埋啲統計數字，都仲係繼續驚搭飛機（驚搭飛機即係一定程度上信搭飛機唔安全）[17]。
知識係信念嘅一種[註 2]：一般認為，如果某某人根本唔信 X 係真，好難說服人話佢「知道」X－即係話信念係知識嘅必要條件；但齋靠現實觀察已經可知，就算某個人話佢信 X 係真確，都有可能只係佢犯錯誤；例如家吓有座橋，阿明認為座橋係穩陣嘅並且試圖通過座橋；不幸嘅係，阿明過過吓橋，佢嘅重量就搞到條橋倒冧咗；觀察者可以話阿明相信條橋係穩陣嘅，但阿明錯咗，而一般認為，觀察者唔能夠話阿明知道條橋係穩陣嘅，因為條橋查實並唔穩陣－信念唔係知識嘅充分條件[16]。
如果一個信念要成為知識，佢必須要起碼達到另一個條件－個信念要係真確嘅。
廿一世紀初知識論界一般認為，知識必需要係真確（true）嘅信念。「真確」可以定義做[18]：
根據呢種觀點，
而如果話「某個諗法係真確」[註 3][19]，意思即係指個人思緒入面嗰個世界同客觀世界嘅狀態一致[18]。用返上面阿明過橋嗰個例子，阿明思緒入面嗰條橋係穩陣嘅（行上去唔會冧），但事實明顯表示現實嗰條橋行咗上去係會冧嘅－阿明嘅思緒同客觀世界唔一致，所以佢嗰個信念唔真實，佢唔可以算係「知道」條橋穩陣[註 4]。
不過，一個信念係真確嘅，係咪就表示個信念算係「知識」呢？一般主流哲學意見認為，信念同真確並唔係知識嘅充分條件。舉個例說明，想像一個完全唔識醫術嘅病人，佢相信佢好快會好返（信念），但佢信嘅理由係「睇相佬同佢講話佢將會好返」，噉就算佢日後真係好返（個信念真確），主流意見都認為好難說服人話嗰個病人知道佢會好返，噉係因為佢嘅信念喺當時缺乏充足理據－噉就表示，一個真信念要算得上係知識，仲有必要考慮埋個人信呢個信念嘅理據[14]。
知識論上所講嘅理據（justification）「要點定義」亦係條有些少爭議性嘅問題。其中一個定義係噉嘅[20][21]:Ch. 4：
例如而家阿 A 信「地球係平嘅，而唔係球體」噉嘅諗法（X）。一般認為，一旦佢睇到撐「地球係球體」嘅種種證據－例如佢坐太空船上太空，望到地球係藍色波子噉嘅樣（明顯噉反對地平說嘅資訊）－佢就算係「有必要」要拒絕地平說（X），噉即係話佢冇理據再繼續信地平說（X）。
又有人主張「理據」可以噉定義[22]：
又搵個例子說明，想像而家有人唔見咗個銀包，B 先生指控話係 C 先生偷咗個銀包（X）嘅，打後佢哋喺 C 先生間房嗰度搵返唔見咗嘅銀包（證據）；一般認為，知道咗呢項證據令「係 C 先生偷咗個銀包嘅」呢句主張係真確嘅機率大幅噉提升[23]。而如果手上嘅證據加埋令到主張 X 係真確嘅機率相當高[註 5]，噉班人就算係「有理據信 X 呢句主張」[22]。
喺廿世紀上半橛，對於知識呢隻詞嘅定義，哲學界一般接納咗所謂嘅 JTB 理論。根據 JTB 理論，「A 知道 X 呢件事」或者「A 經已掌握咗 X 呢件知識」，if and only if 以下三點成立[14][24]：
意思即係話，喺 JTB 理論下，知識嘅定義簡單講就係理據充足嘅真確信念（justified true belief，簡寫 JTB）。一個信念實要有齊嗮嗰三點先可以算係知識：即係話如果[25]
呢三點當中是但一點成立，A 都唔可以算係知道咗  [26][27][28]。將 JTB 理論畫成溫氏圖嘅話，就會出好似下面噉嘅圖，知識係一啲既屬真確又屬信念嘅嘢，而且一件資訊仲要夠嗮理據撐先算係知識，所以真確信念當中有一橛嘅唔算知識：
喺 1960 年代，美國哲學家艾德蒙德·葛提雅（Edmund Gettier）批評 JTB 理論嘅知識定義。葛提雅指出，喺某啲情況下一個人所相信嘅嘢喺一定程度上得到咗證實，但冇到達絕對嘅程度。佢個諗法就係所謂嘅葛提雅問題，對知識論界造成咗相當嘅衝擊。
葛提雅用咗反例嘅做法：喺邏輯同相關領域上，反例係一種常見嘅反駁方法，指搵出唔跟從一條普遍定律嘅例子；舉個簡單例子，而家有個人提出「質數冚唪唥都係單數」（普遍定律）嘅主張，然後有人作出反駁，指出 2 呢個數唔係單數但又係一個質數，所以 2 呢個數字就係「質數冚唪唥都係單數」呢個主張嘅一個反例[29]。而對於 JTB 理論呢個主張，葛提雅做嘅係提出啲反例－啲反例指出咗「一個人得到咗受證成（J）嘅真信念（TB）、但難以說服人話佢算係得到咗知識」噉嘅情況[30]，以下係其中一個反例：
葛提雅問題反例之一：
想像有兩個人，史密夫（Smith）同鍾斯（Jones），佢哋喺度爭緊份工，假想史密夫有強烈證據相信兩點：（d）
史密夫信 d 嘅理由可能在於鍾斯學歷高啲同埋經驗豐富啲，又或者佢聽到有個老細話想請鍾斯多過想請佢，而且佢喺 10 分鐘之前數過鍾斯褲袋裏面嘅銀仔。於是史密夫相信 d，而跟手佢亦都自然噉信：（e）會得到嗰份工嘅人褲袋裏面有 10 個銀仔。
跟住想像：史密夫唔知嘅係，班老細實際上想請佢唔請鍾斯，而且佢唔知自己嘅褲袋裏面都有 10 個銀仔；即係話 e 係真確嘅，但 d（史密夫信 e 嘅理據）唔係真確嘅。即係話
但主流嘅思考者睇到呢個例子，認為好難接受人話「史密夫知道 e」，尤其係考慮到史密夫根本唔知自己褲袋裏面有 10 個銀仔，而且佢嘅信念係局部建基於錯誤資訊嘅。
因為好似葛提雅問題噉嘅疑問，廿一世紀初嘅知識論界仲喺度追求更加嚴謹嘅知識定義。當中一種常見嘅觀點係，JTB 頂嗮櫳都只係知識嘅三大必要條件，但唔係知識嘅充分條件[14]。
呢篇文跟住落嚟嘅內容，會以
做前提繼續討論。
知識論相關嘅討論上，有將知識同命題按呢啲方案分類：
喺廿一世紀初，主流哲學家想將知識分類嗰陣，會用到以下呢三大概念[31][32]：
想像家陣要學游水，想像家陣阿明用把口講：「捷泳係最快嘅游水姿勢。游法係擺動兩隻腳，同埋手臂向前面划出成圓形」，佢算係對游水有陳述知識；但亦有可能阿明嘅知識齋係嚟自百科全書嘅，而佢並冇能力真係做出游捷泳嘅動作，噉佢就算係有陳述知識，但係冇任何過程知識－「識講唔識做」；同一道理，又例如想像家陣要學寫程式，如果話個人有呢方面嘅知識，可以係指佢能夠用把口解釋「程式語言係乜」等嘅概念（陳述知識），又可以係指佢有能力郁手寫個行到嘅電腦程式出嚟（過程知識），而一個人可以兩者當中缺少咗樣。上述例子表明，有陣時一個人[33]
除此之外，知識論思考者仲有諗到親身知識同聽講知識（know by description）嘅問題：想像家陣有樣事物，設樣事物做「廣東話」（不過樣事物係一個人、一笪地方、一嚿物件或者一樣活動都得）；如果話阿 A 君「知道有關廣東話嘅嘢」，佢可能係親自聽過人（親自感知過）喺佢面前講廣東話，因而能夠用把口講得出廣東話有乜特徵，甚至實際講幾句簡單句子，噉嘅話佢就算係對廣東話有親身知識；不過另一方面，阿 A 君亦可以係根本從來未親自聽過人用廣東話講嘢，但佢喺互聯網度睇過啲談論廣東話嘅文，噉嘅話阿 A 君對廣東話就淨係具有聽講知識[34]。
Info：知識嘅語言描述
順帶一提，有學者指出，某啲語言嘅用語入面似乎缺少咗對「唔同類嘅知識」嘅明確分野。例如喺廣東話入面，知zi1大致對應陳述知識，而識得sik1 dak1（如果後面掕住隻動詞）大致對應過程知識；相比之下，英文就成日都一律用 know 呢隻動詞嚟指嗮咁多唔同種嘅知識[35]：
... 呀噉。
亦可以睇吓語言學上講嘅據由。
先驗同後驗係按「有冇需要由經驗學」嚟做嘅知識分類[36][37][38]。
先驗同後驗嘅概念，係理性主義同經驗主義之間場爭拗（下面有詳講）嘅核心問題：籠統噉講，主張理性主義嘅人認為推理係知識嘅主要來源，認為人要求知，主要係靠個腦諗嘅－即係佢哋睇重嘅係先驗知識；主張經驗主義嘅人就啱啱相反，認為知識全部（或者大部份）喺一定程度上都係經驗嘅體現，人必需要用感官對世界作出觀察，先可以得到知識－即係佢哋睇重嘅係後驗知識[40]。
分析-綜合區別（analytic-synthetic distinction）係另一套成日畀人攞嚟將啲命題分類嘅做法，最先由著名 18 世紀德國哲學家康德提出嘅[41]。根據呢套分類法，命題可以分做兩大類[42][43]：
舉例說明：
康德喺佢本名著《純粹理性批判》（德文：Kritik der reinen Vernunft；英文譯名：Critique of Pure Reason）度有講到分析-綜合區別同先驗後驗區別之間嘅關係。如果結合兩套分類法，求知者喺求知過程當中會撞到嘅命題，可以分做四大類[42]：
一般認為，分析 a posteriori 係自相矛盾嘅，所以分析命題全部都屬 a priori，不過綜合命題就可以分兩種[42]：
不過要留意嘅係，康德呢套分類法唔係個個哲學家都認同[44]。
經驗主義（empiricism）同理性主義（rationalism）之間嘅爭拗係知識論史上最出名嘅爭論之一[6]。根據廿世紀打前嘅西方哲學思想，人嘅體驗可以嚟自兩大來源[46]：
响最基本上，經驗主義主張知識主要－甚至完全－係嚟自 1 嘅，而理性主義就啱啱相反，主張知識主要－甚至完全－係嚟自 2 嘅。呢兩種觀點同對方明顯唔相容，於是自然引起兩派哲學家之間掀起一場辯論，例如好出名嘅 17 世紀法國哲學家笛卡兒（René Descartes）就係一位理性主義者[註 10][6]。亦可以睇返上面講到嘅先驗同後驗概念。
經驗主義者同理性主義者之間嘅爭拗，好多時望落大致上係噉：想像有位理性主義者，佢諗到有啲情境，喺呢啲情境當中，人齋靠心靈內部嘅概念同知識能夠得到嘅資訊，多過感官體驗所能夠提供嘅，而且佢好有可能仲會提出一啲論證，話齋靠理性嚟諗嘢仲可以攞到有關周圍世界嘅資訊；而如果有位經驗主義者想反駁，佢就通常會諗啲論證出嚟，指出理性主義者提到嗰啲「靠理性諗嘢可以攞到嘅資訊」查實可以齋靠感官體驗得到[47]。
對於經驗主義同理性主義之間嘅爭拗，有種比較易受人接受嘅諗法係噉[47]：
一般認為，好似數學同邏輯等嘅形式科學係主要靠理性思考嚟求知嘅[47][48]。數學當中嘅證明做法就係噉[49][50]。
舉例說明，「假設 （ 整數）係一個單數，噉  唔會係一個雙數」呢句命題，可以用反證法證明。條思路如下：
數學證明嘅例子
假設  係一個單數，再假設  係一個雙數。
即係對應某啲自然數 ，（單數嘅定義）。計吓
好明顯得出個結果係  唔係一個雙數，條假設自相矛盾－「如果  係一個單數， 可以係一個雙數」呢句嘢會引致矛盾，所以假設  係一個單數，噉  唔會係一個雙數。 好似上述噉嘅證明過程，原則上可以完全淨係用個腦嚟做（理性主義嘅求知方法）。相對嚟講，研究者亦可以唔使用噉嘅證明方法，而係將由現實物件得到嘅數遂個遂個攞嚟睇（實際經驗），睇吓有冇可能出現「有個單數 ， 係一個雙數」噉嘅情境，但噉嘅數有無限個咁多，無論佢攞幾多個數嚟做呢樣嘢，佢都「證明」唔到啲乜（可以睇埋歸納相關嘅嘢）。因為噉，啲人認為經驗主義响呢度冇用，要用好似理性主義嘅方法，靠演繹推理（簡化講即係好似上面段證明噉嘅一步步推理）先可以得到知識。
順帶一提，理性主義嘅求知法亦都帶出咗先天知識（innate knowledge）嘅諗頭：想像而家有位求知者，佢完全咩感官經驗都未有過；佢齋靠演繹推理嚟得到數學知識，但噉就有條問題－要做推理，就梗要有某啲前件做起始，例如上面段證明，假定咗思考者已經知單數同雙數呢兩個概念嘅定義[註 11]；如果有位求知者能夠乜感官經驗都冇，就純靠演繹推理嚟得到知識，噉係咪表示佢出世嗰陣個腦入面就已經具有某啲知識（先天知識），再由呢啲知識推理出新知識呢[51]？有關呢方面嘅討論，可以睇埋 tabula rasa 同先天定後天等嘅概念。
實證科學就同數學好唔同。實證科學睇重嘅係靠感官係噉對周圍世界作出觀察甚至做實驗（實驗涉及研究者郁手做某啲操作，再睇吓操作會產生咩影響[52]），嚟達致係噉增進自己嘅知識。
例如現代科學實會跟從嘅科學方法（scientific method），就會跟以下噉嘅步驟嚟求知[53]。想像而家想研究物體嘅自由下墜。
－上述嘅過程會係噉重複，直至手上嘅理論同式做到完全準確嘅預測為止－於是人嘅知識就有得持續噉發展，做到愈嚟愈準確嘅預測。
响廿一世紀初，包括物理學、化學、生物學同主流社會科學等嘅實證科學，都係靠科學方法嚟做嘅。因為噉，經驗主義廣泛噉畀人認為係現代科學嘅哲學根基[6][54][55]。
後退論證（regress argument）係有關「人類知識建基於乜」嘅一條問題。想像下面噉嘅論證[56]：
响呢個過程裏面，思考者由兩句前件度推理出結論－如果話佢諗嘅嘢完全冇問題（睇埋真確同效度嘅概念），就起碼表示佢嗰兩句前件都應該要係真確嘅，但問題係思考者點知兩句前件係真確嘅呢[57]？
－呢個問題就係所謂嘅後退論證。有關後退論證，有哲學家就噉講[58]：
廿一世紀初嘅非哲學學者，通常會採取基礎主義（foundationalism）嘅觀點，即係相信「有一小部份嘅命題，係唔使證明或者用乜方法支撐，都可以當佢哋真確」噉嘅諗法[59]。好似係廿一世紀數學，就有公理（axiom）嘅概念，响一個數學領域入面，數學家會諗定一拃命題做所謂嘅「公理」，呢拃公理唔使證明就可以當係真確，而公理數量係愈少愈好[註 13]，然後數學家就會齋靠數學證明嘅方法，由啲公理度證明嗮個領域入面嘅第啲諗法；例子可以睇「有咗圓心同直徑呢兩樣資訊，就可以建構一個圓形」呢句嘢，係歐幾里得幾何嘅公理[60]。
"Cogito ergo sum."
知識懷疑論（epistemological skepticism），又有叫做哲學懷疑論，係一種有啲悲觀嘅知識論取態。最基本嗰款知識懷疑論嘅諗頭係[61][62]
首先想像一個普通嘅「有人唔具有知識」嘅情境[63]。想像阿蟲聲稱話自己知道面前嗰隻生物係一隻帝王斑蝶（學名：Danaus plexippus；分佈最廣泛嘅蝴蝶物種）；另一方面，阿明覺得阿蟲嘅諗法有問題－阿明留意到
呢兩點反對理由。阿明抱持嘅係一般嘅懷疑態度（可以睇懷疑論），佢有可能由兩個方向嚟清除佢「懷疑阿蟲個諗法有問題」嘅理由：
响呢啲噉嘅懷疑情況下，「懷疑嘅理由」係有方法可以排除到嘅[61]。
知識懷疑論，就唔淨只係一般嘅懷疑咁簡單：响知識懷疑論之下，任何命題同諗法嘅真確性頂攏都係「成疑」－如果阿蟲嘗試用本百科全書指出手上隻生物嘅色水同典型帝王斑蝶一樣，知識懷疑論者會質疑（例如）「點樣先至知道本書靠得住」或者「原則上，無論啲昆蟲百科全書整到幾咁盡善盡美，本書出錯嘅機率依然大過 0」呀噉；知識懷疑論認為如果要消除一般嘅懷疑，就一定要假定某啲命題係真確嘅，而一切嘅命題都冇可能 100% 肯定係真確，所以任何嘅懷疑理由都係原則上排除唔到嘅。
Q：到底人類嘅感官信唔信得過？
對於呢條問題，有種原始嘅觀點係所謂嘅天真現實論（naïve realism）。根據信天真現實論嘅人，（簡化講）人類嘅感知完全無誤－是但搵個人，佢對眼睇到嘅顏色，對耳仔聽到嘅聲... 完美噉反映啲現實事物嘅實相，一個人感知到嘅事物，就係現實當中嘅事物[64]。不過現代嘅認知心理學已經清楚噉表明，人嘅感知功能有可能受到各種機制扭曲，詳情可以睇吓由上至下嘅感知同埋視錯覺等嘅現象[65]。
另一方面，知識懷疑論上又有所謂嘅笛卡兒邪靈（Descartes' demon）概念。响最極端嗰種笛卡兒邪靈諗法當中，人嘅感官查實係受到某啲外在力量－「邪靈」－控制住嘅；人類所感受到嘅一切事物根本上就唔存在，冚唪唥都只不過係由控制住人類感官嗰隻「邪靈」創造出嚟嘅幻影－呢種諗法幾極端，但就嚴格嘅邏輯基準嚟講，又畀人覺得難以完全 100% 排除[66]。
可以睇埋桶中腦（BIV）等嘅議題，或者笛卡兒嗰句名言 cogito ergo sum。
「對知識嘅哲學思考」呢家嘢好古老，可以一路追溯到去古希臘度：哲學個英文名 philosophy 嚟自古希臘文 philosophia，即係
嘅結合－所以古希臘人嘅哲學可以理解做「對知識嘅愛」噉解[67]；早喺公元前嘅古希臘哲學當中，柏拉圖（Πλάτων；大約公元前 430-350 年）等嘅著名哲學家就經已成日喺度諗知識嘅問題[9][68]，例如係柏拉圖寫嘅蘇格拉底式對話《美盧篇》（Μένων，羅馬字：Ménōn）就有講到想像中嘅蘇格拉底同啲人討論知識嘅定義，途中書入面嘅蘇格拉底有主張「淨係得真確信念，唔算係具有知識」噉嘅見解[69]:97－就好似上面提咗嘅知識定義諗頭噉。而且打後嘅古希臘思想家都有提到知識懷疑論噉嘅諗法。
打後响中世紀（大約 5 至 15 世紀之間嘅歐洲），歐洲嘅學者都仲有零零散散噉探討知識本質嘅問題，例子可以睇吓
等學者嘅著作同思考。
一般認為，現代知識論係喺中世紀打後嗰兩三個世紀（尤其係 17 至 18 世紀嘅啟蒙時期；Age of Enlightenment）嗰陣形成嘅：哲學家係喺 1850 年代開始用 epistemology 呢隻字嚟指「研究知識嘅哲學領域」嘅[71]；响打前嘅啟蒙時期，歐洲嘅哲學界一路喺度爭論緊經驗主義同理性主義之間「邊個啱」，出咗唔少出名嘅思想家－
場爭論去到 18 世紀尾由康德解開[72]。經驗主義同理性主義相關嘅諗頭影響深遠－到咗廿一世紀初，哲學以外嘅領域嘅研究者，由自然科學至社會科學，做嘢嗰時都會用到科學方法等嘅知識論概念，而知識論亦自然變成哲學當中最有影響力嘅領域之一。
對於「乜嘢係知識」同埋「點樣先可以有效噉求知」等嘅問題，知識論上有好多唔同觀點[73][74]，包括：
思維（粵拼：si1 wai4）或思想（粵拼：si1 soeng2），指人腦對現實事物間接、概括​​加工形式，以內隱或外隱語言或動作表現出嚟。
儒家（粵拼：jyu4 gaa1）係一種哲學思想體系，由孔子提出，亦有以呢種哲學做類宗敎，叫儒敎或者孔敎。套哲學涉及政治、道德、社會，喺東亞各國好有影響力。
儒家初頭只係屬諸子百家之一，喺秦代大受迫害，但係由漢代起就得到朝廷獨尊，成為官學同國教，掌握文化教育同入仕之途，奠定儒家喺中國歷史文化嘅地位。喺兩晉南北朝同唐朝，儒家同佛教、道教合稱「三教」。儒學試過一度冇咗喺哲理思想領域嘅領導地位，後嚟經宋儒重新闡釋，形成理學，得以重振聲勢，倫理思想滲透到中國社會各個層面，並且流傳到朝鮮、日本、越南、琉球等地，大受尊崇，成為咗東亞一大學術思想體系。
儒家嘅歷史可以追溯到春秋時代，由孔子創立。孔子以前曾經做過官，研究出一套理論向各國推銷，之但係唔成功。後來戰國時代，孟子又將儒家改良，再成為新一套理論去推銷，結果一樣冇人理。
儒家喺漢朝之前並唔受到重視，直到漢武帝「罷黜百家，獨尊儒術」，儒家就成為中國學術思想嘅重心。
儒家嘅內容基本上就係一個道德觀念嘅大雜燴。佢嘅核心思想係「仁」，即係做人要仁慈。孟子話「無惻隱之心，非人也」，就係主張人天生就係善良嘅。因為人天生善良，君王只需要發揮仁慈嘅心，就可以治國平天下。
儒家另外一個主張就係「復古」，即係要返番到舊陣時。孔子成日都強調「克己復禮為仁」，本意就係走返遠古時代嘅規範。
社會（粵拼：se5 wui2）係一個自我繁殖嘅一羣個體，佔住特定領土，有佢自己嘅文化同建制。人為文化只係人先有，社會同人類社會係等同。社會可以指一班人，一個國家，甚至係更大嘅文化羣。
民主即係由人民統治國家嘅意思，相對寡頭政治同獨裁政治。基本上一個民主嘅政府會有公平而普及嘅選舉，人民會有基本人權同自由等等。
經濟發展程度越高越有利民主發展，識字率提高、生活安定而理性，利益團體發達多元社會、中產階級提高，但唔係絕對。
實行民主政治仰賴民主社會，社會階層化低，民主度較高。
權威文化難以民主，理性、平權、容忍同妥協嘅文化民主較易生根。
國家政治精英嘅風範易產生風動草偃嘅效果。
[1]
無政府主義反對包括民主在內嘅國家概念，認為佢哋註定係腐敗同具有強制性。好多無政府共產主義者同無政府工團主義者傾向支持一種冇等級制度同強迫制度嘅直接民主制。不過，無政府主義者之間對此亦存在爭論。
一啲無政府主義者反對某啲，甚至係全部嘅民主形式，Benjamin Tucker話：「統治係邪惡嘅，換成多數統治都唔會好得去邊……投票係咩？或多或少佢只係一張代表刺刀、警棍、同子彈嘅紙啫。」[2]Pierre-Joseph Proudhon話：「民主只不過係多數人暴政，係所有暴政之中最可惡嘅，因為佢唔係建基於信仰嘅權威上、唔係建基於種族嘅出身上、亦唔係建基於天份同財富嘅價值上。佢只不過係建基於一啲假借人民之名匿喺幕後嘅人上。」[3]
除咗無政府主義之外，君主專制同威權主義都反對民主。
喺當今世界嘅政治語言上，「民主」普遍被當係褒義詞，論述者會自行演譯其意思——可能同上述嗰啲傳統解釋南轅北轍；幾乎個個政治勢力，都話自己推崇嗰套制度係上乘版本嘅民主，敵人主張嘅為低劣嘅民主種類或者根本唔係民主。[4]
社會主義係一套政治理論同政治運動。主張工人階級無論男女，都應該可以用民主方式，集體管理一個社會。但係歷史上，唔同國家同社會嘅革命家，打住社會主義旗號去推動社會改革運動嗰陣，喺唔同時期唔同地方，社會主義都有唔同嘅表現形式同意義，所以「社會主義」呢樣嘢唔係一樣可以簡單概括。
一般認為社會主義起源係喺1839年法國同英國，但亦有人認為古時候奴隸叛變爭取自由嘅運動，亦算係一種社會主義革命，例如斯巴達克起義（公元前73年）、德國農民戰爭（1524年）、英國革命（1640年）、法國大革命（1789年）等等。
到18世紀英國工業革命，工人開始意識到要為自己爭取權益，於是開始好多工人組織起嚟，發起爭取權益嘅社會運動，同時喺法國亦有人開始搞呢類社會運動。之後又有啲革命家發起一啲民權運動，爭取平等選舉權利。
之前嘅好多奴隸叛變運動，同埋工業革命嗰陣嘅工人階層發起民權運動，都係喺烏托邦主義思想作為基本理念，無話乜嘢社會主義。社會主義呢個稱呼，係英國工業家羅伯特歐文（Robert Owen，1771年-1858年）諗出嚟，佢喺1827年試驗式咁喺蘇格蘭開咗間合作形式嘅鋪頭，呢間鋪頭設立工作時間限制，唔請細路仔做嘢，大啲嘅後生仔就會出錢供佢哋讀書，佢將呢種經營模式叫做「社會主義」，而呢啲鋪頭就叫做「模範會社」。但當佢去到英國南部同美國印第安納州開呢啲鋪頭時，就全部衰晒。1834年佢喺英國組織一個全國工會聯合會，幾個禮拜之內有成五十幾萬人加入，佢哋成日發動罷工同老闆作對，搞到好多工廠執笠，結果全國老闆壓力之下，呢啲工人組織最後都散晒。
一直以來呢啲工人革命運動，喺下層推翻上層之後，奴隸或者工人取代上層階級，自己變咗權力階級之後，又會變成一班新嘅壓迫者，之後又對無權力嘅人壓迫。
18世紀中期，居美德國思想家馬克思同恩格斯就發現呢個問題，分析過歷史上好多呢類革命運動，認為社會主義唔會由上而下，即係權力階層唔會放棄原本有嘅利益，自動走去社會主義，社會主義一定要由下而上，即係要由下層，例如工人階層或者無權力嘅人搞起，因為工人要擺脫工人階級而自己組織政黨管理政府唔係話咁易，所以只有工人先可以解救工人，工人應該自己組織起嚟形成力量，變成一種同權力階層平等嘅力量，喺平等關係之下，有乜嘢唔啱都可以傾到啱。
喺呢個諗法之下，佢哋鼓勵工人組織工會，喺1848年發表共產黨宣言，支持工人組織發起革命，社會主義概念開始喺世界各地興起。
喺1864年世界唔同國家嘅工人組織，夾埋一齊創立國際工人協會，呢個協會又有另一個稱呼：「第一國際」。
呢個組織認為，佢哋要同統治階層抗爭，達到解放工人嘅目的，而呢種抗爭一定係國際性先有力量，所以就同全世界嘅工人組織一齊夾埋，就組成咗國際工人協會。本來呢個協會原意係捉成工人同政黨之間合作，但抱社會主義同抱無政府主義嘅工人組織喺對權力嘅觀點上發生分歧，第一國際慢慢積弱。
喺經濟學上，錢cin2*4（money；粵拼：man1 ni4），星加坡、馬來西亞有人嗌做鐳leoi1，古代漢人有嗌做泉幣，嘅定義係指任何响一個經濟體內普遍俾人接受可以攞嚟支付貨品同服務以及還債嘅嘢，係一樣源於貿易嘅需要而有嘅發明[1]。錢喺一個經濟體裏面扮演咗多種重要嘅功能[2][3]：
一個經濟體嘅貨幣供應（money supply）包含佢內部嘅通貨（包括銀紙同銀仔）嘅總量，仲可以加埋活期存款（喺各種銀行戶口入面嘅錢）。一個政府要點管理自己個經濟體嘅貨幣供應係財政政策上一個重要課題，例如係噉印銀紙會搞到貨幣供應多得滯，令錢價值下降，造成通脹（貨品服務價錢係噉升），而通脹嘅情況會搞到啲人對隻錢失去信心（自己手上嘅錢量不變，啲貨品服務價錢升，自己實際嘅購買力愈嚟愈少），後果可以好大鑊[4][5][6]。
喺經濟學史上，英國經濟學家威廉·斯坦利·傑文斯（William Stanley Jevons）係第一個正式噉分析錢嘅四大功能嘅，佢提出咗交易媒介、價值量度、儲起價值同埋延期支付嘅標準四個概念，而佢嘅諗頭俾人喺 1919 年用噉嘅兩句嘢概括[7]：
呢個對句喺英文入面順口又押韻，所以俾唔少英文嘅經濟學教科書攞嚟簡短噉概括錢嘅基本概念[8][9]。
舉個例說明，想像有兩個人，A 君同 B 君；A 君專長係煮飯，B 君專長係起屋，而家陣 B 君想食 A 君煮嘅飯餸，但 A 君要生活，唔可以吓吓免費幫人煮飯，所以如果 B 君想要攞 A 君煮嘅飯餸，佢就要俾返啲有價值嘅嘢 A 君。喺一個原始經濟體當中，B 君可以用以物易物（barter）嘅方法[10]，例如係幫 A 君整屋嚟換取飯餸；但如果 A 君唔需要人幫佢整屋嘅話，噉 B 君就會冇價值俾得到 A 君－單交易做唔成。而家想像有一樣嘢 X，X 係普遍有價值嘅，可以攞嚟換做任何嘅貨品或者服務都得，噉單交易就做得成－B 君可以幫人起屋賺取 X，跟住喺佢想食嘢嗰時俾某個量嘅 X 俾 A 君，等 A 君打後有得用佢做廚師賺返嚟嘅 X 去換取佢自己想要嘅嘢，而 X 可以以銀仔或者銀紙等嘅多種方式存在－X 就係錢；而且有咗 X，佢哋仲可以令唔同貨品服務有個共同單位量度價值（呢件貨值幾多幾多 X），而儲起 X 仲可以用嚟儲起自己嘅經濟價值[11][12]。
喺現代經濟理論當中，錢一般會抽象化成具有以下功能嘅物件：
為咗有效噉做各種錢嘅功能，一樣攞嚟做錢嘅嘢需要有以下特質[15][16]：
以一個銀仔為例，銀仔係一種好啱用嚟做錢嘅物件：銀仔近乎個個都係一個板嘅（不分性）；好似銀同銅等常用嚟整銀仔嘅物料好襟擺（耐久性）；銀仔細細粒噉，普通人可以輕易帶一大柞喺身（易攜性）；銀仔易數，每個銀仔都有個數字喺上面表達佢值幾多錢（易認性）；而且要控制銀仔嘅供應相對容易－整銀仔需要高技術，普通人想整假銀仔好難，要大量整假銀仔更難，所以差唔多係得中央銀行能夠控制經濟體內嘅銀仔數量（保值性）[15]。
早期嘅人類社會有用開以物易物，但並唔用以物易物為主導嘅[17]：早期人類社會冇錢呢家嘢，而以物易物似乎可以追溯到公元前超過 100,000 年，不過交易就主要以禮物經濟（gift economy）以及債等嘅方式嚟運作嘅[18]－當時嘅社會多數以細部落為主，啲人彼此之間相熟，所以好多時肯冇條件噉將有價值嘅嘢送俾同族嘅人，彼此之間有無形嘅合作關係；而以物易物嘅做法就主要用於陌生人同可能嘅敵人（即係未必信得過嘅人）[19][20]。
喺錢嘅歷史當中，最早期嘅錢係商品貨幣。公元前 3000 年，米索不達米亞文明就有喺度用「相當於幾多粒大麥嘅重量」做度重量嘅指標，並且用呢啲指標做交易[21]。同期嘅美洲、亞洲、同非洲就興用貝殼做錢（有講法話，現今漢字當中同錢有關嘅字好多都從貝部，就係呢個原因[22]）。根據古希臘史學家希羅多德（Herodotus；公元前 484 至 425 年），利底亞（Lydia；位於現今土耳其西半橛嘅一個古國）嘅人係世上首次使用金幣同銀幣嘅[23]，而據現代史學家估計，利底亞人係喺公元 650 至 600 年嗰陣開始整呢啲銀仔嘅[24]。
商品貨幣嘅使用又造就咗法定貨幣，尤其係銀紙：喺遠古社會，商人興用金同銀做交易基準；貴金屬有少少似商品貨幣（本身或多或少有啲價值，例如可以攞去熔咗佢，做有經濟價值嘅嘢），但又有少少似法定貨幣（尤其係金幣同銀幣等嘅銀仔）；商人同銀行好多時會發單俾存戶，俾佢哋用張單換取商品貨幣－例如個商人想借錢搞生意，於是開張有法律效力嘅單俾銀行，應承會喺某段時間內還相當於若干金銀嘅價值。呢種做法慢慢令到人習慣咗用「由某啲有公信力嘅組織發嘅紙」嚟做交易－最後引致咗銀紙喺中世紀嘅誕生[25]：
宋朝（公元 960 至 1279 年）係人類史上最早用銀紙嘅經濟體。喺唐朝（公元 618 至 907 年）尾橛同宋朝時期，漢人發覺有需要搵啲冇銀仔咁重嘅物件做錢，再加埋印刷技術上嘅創新，就引起咗銀紙呢樣發明，令商人做起貿易上嚟輕鬆啲。喺 10 世紀，宋朝政府開始印銀紙（交子），並且將呢啲銀紙發俾鹽商業入面嘅商人，仲俾某幾個組織獨攬發行銀紙嘅大權，俾人民同時用銀紙以及商品貨幣做交易。而喺 12 世紀，宋朝政府索性吸收埋呢啲組織，自己發行銀紙，不過呢個時期嘅銀紙好多時係地區性嘅（一個省用嘅銀紙去到第個省就用唔到），而要去到成 13 世紀，先有一個全國流通嘅銀紙－達致咗同現代銀紙相似嘅使用同組織方法[25][26]。
歐洲要去到 17 世紀先開始有銀紙呢回事：歐洲人由宋朝同元朝嗰度聽過銀紙呢家嘢[27]，但要去到 1661 年，瑞典開始使用銀紙，先令歐洲人開始有咗「用紙造錢」嘅技術；瑞典有豐富嘅銅礦，所以銅喺瑞典好平，要令人對銅銀仔嘅價值有信心，就焗住要整大嚿啲嘅銀仔，但噉做又搞到帶銀仔出街撈絞好多－令瑞典人零舍有意慾發明輕便啲嘅錢[28]。瑞典開始用銀紙之後，歐洲諸國開始發覺銀紙嘅好處，例如係幫手減少運送金銀嘅需要，降低流失金銀嘅風險，又幫手令到借金銀容易啲（因為有咗銀紙，實質金銀唔使離開借錢人嘅金庫，令借錢呢家嘢對借錢人嚟講風險細啲）；於是自從嗰陣開始，歐洲人就開始大幅全面噉採用銀紙。而到咗今日，世界各大經濟體當中都有銀紙流通[29]。
喺 15 至 16 世紀，金同銀呢兩種貴金屬一般都俾人當係法償（legal tender；有法定支付能力嘅貨幣），政府會接受用金銀交稅、並且好多仲規定埋金銀之間嘅兑換比（金銀複本位制；bimetallism）。但喺 19 世紀，金同銀之間嘅供應量大升，而且比例變得唔穩定，於是世界各地政府開始以「值幾多金」同「值幾多銀」做基準衡量一種錢嘅價值，並且印銀紙，用銀紙嚟支付各種嘅政府開支（例如係出糧俾軍人等）[30]。
廿世紀係一個劣幣驅逐良幣（bad money drives out good）嘅時期。到咗 1900 年，工業化嘅國家多數都採用咗以金衡量價值嘅準則（金本位；gold standard），並且用銀幣以及銀紙嚟做流通交易媒介。世界各地嘅私有銀行同政府跟從劣幣驅逐良幣嘅原則：好似金同銀呢啲有價值嘅錢變成攞嚟儲，而銀紙等冇價值嘅錢攞嚟交易。呢個進程由廿世紀初開始，慢慢散佈到全世界，而喺廿世紀後期，各大經濟體冚唪唥都採取咗以法定貨幣為交易媒介嘅做法－直接用金銀呢啲貴金屬做日常交易經已好少見[31]。
貨幣供應（money supply）大致上係指一個經濟體內部嘅錢嘅總量：喺經濟學上，錢包含所有可以用嚟做上述嗰柞錢功能嘅物件－包括咗銀紙、銀仔、銀行入面嘅活期存款、以至存在於電子空間嘅數碼貨幣（例子可以睇位元幣）呀噉。因為理想嘅錢係一啲易數嘅嘢，所以雖然呢啲物件喺物料上咁唔同，但做經濟分析嘅人可以用同一個單位計呢啲物件嘅價值（例：一張 10 文銀紙價值上等同 10 個一文銀，雖然銀紙同銀仔喺物理上好唔一樣）。一個經濟體嘅貨幣供應包含佢內部可以用嚟買貨品服務嘅錢嘅總數[32]。
根據現代貨幣理論（modern monetary theory），貨幣供應嘅上落係經濟活動嘅主要帶動因素，所以主宰住貨幣相關政策嘅中央銀行能夠做經濟上嘅調控－佢哋能夠合法噉（例如）通過印銀紙同控制利率等嘅手段嚟刺激一個經濟體嘅經濟增長，而且喺經濟衰退嗰時，央行仲可以用同樣嘅方法幫手刺激經濟[33]。現代貨幣理論建基於以下呢條式[34]：
假設  係恆定嘅，央行可以透過調節  嚟左右  同  [34]。
值得一提嘅係，上述條式當中嗰個  可以有多個方法量度，分做 、、、同  等多種：（又有叫 ）係最基礎嗰種貨幣供應， 喺  之上再加啲嘢，而  又係  之上再加啲嘢... 如此類推。對於呢幾種貨幣供應點定義，唔同國家地區有少少差異，不過一般嚟講， 會包括市場流通性（market liquidity；指一件物件有幾易可以攞嚟換第啲物件）最高嗰啲錢，例如係流通緊嘅銀仔同銀紙呀噉，而  同  會包括一啲市場流通性比較低嘅錢，例如一啲長期嘅銀行存款（好多時冇得即時變做現金攞去使）[35][36]。
貨幣創造（money creation）係指創造錢，提升經濟體內貨幣供應嘅過程。是但搵個經濟體，間央行嘅經濟分析師會監察住個經濟體內嘅貨幣供應－佢哋會靠各種方法，例如睇存款紀錄同物價等，估計個經濟體內有幾多錢流動緊，計出 、、、同  分別大致上係幾多；再評估吓有冇需要增加貨幣供應，而如果要，貨幣供應應該升幾多[37][38]。
喺決定咗要提升貨幣供應之後，央行就要郁手做。喺廿一世紀嘅經濟體入面，貨幣創造主要有兩種方法：
喺廿一世紀嘅經濟體裏面，銀行一般都會用部份準備金（fractional-reserve banking）嘅做法；即係話，銀行喺得到啲人想儲入佢哋度嘅錢之後，會留起一部份－以現金同市場流動性高嘅資產嘅型式－做儲備，等人用得到活期存款；跟手佢哋會將冇攞嚟做儲備嗰啲借出去，噉做會有一定風險－假如發生擠提（好多人突然走去提款）嘅情況，銀行可能會唔夠錢俾啲客；但另一方面，噉做又會增加錢嘅供應量，對刺激經濟嚟講至關重要－人搞生意往往要使好多錢，唔借錢搞唔起，所以部份準備金嘅做法間接令個經濟體當中多咗好多投資，而投資正正係經濟增長必需嘅一環（睇埋本地生產總值）。亦都因為呢個緣故，喺現代嘅經濟體入面，廣義嘅錢總供應量（broad money supply）基本上實會大過央行印銀紙同整銀仔所造出嘅錢供應量（貨幣基數；monetary base）[40]。
用嚟做錢嘅嘢可以按「本身有冇價值」分做兩大種：商品貨幣同法定貨幣[2][15]。
商品貨幣（commodity money）係指一啲本身有價值、攞嚟做錢嘅物件[41]。例如一個經濟體可以用粟米粒乾（好襟擺）嚟做錢買賣，粟米粒乾本身有價值（食得），可以用嚟滿足人嘅慾望，所以如果用嚟做錢會係一種商品貨幣。喺人類史上，有好多物件都試過俾人用嚟做商品貨幣，例如係貴金屬（金銀等）、貝殼、米粒、鹽、酒精、煙仔、大麻草、糖、同大麥等嘅稀缺資源都有喺某啲時期或者地方俾人攞過嚟做錢，而且亦有案例喺某啲情況有多過一種商品貨幣同時俾人用嚟做錢[42]。要留意嘅係，呢條界有陣時係有啲含糊嘅，例如金幣噉，一個金幣好多時並冇標明個價值（個金幣上冇任何數字表示佢值幾多錢），而個金幣嘅價值由佢嘅金含量話事，喺呢個情況下，呢款金幣偏向有少少似商品貨幣[43]。
商品貨幣嘅使用查實就同以物易物經濟好相似，商品貨幣起碼能夠充份噉擔當交易媒介同價值量度（等所有貨品服務有個共同嘅價值量度單位）嘅功能，不過佢哋喺做儲起價值功能嗰時就未必咁理想，而且好多時亦有供應量難控制嘅問題[42][44]。
法定貨幣（fiat money）係一啲本身毫無價值嘅嘢，例如銀紙噉，銀紙唔食得、唔飲得、基本上唔可以攞嚟滿足任何慾望，而且亦都冇保證佢可以攞嚟換啲有價值嘅嘢（想像人類社會冧，啲法定貨幣即刻冇嗮用）。一款法定貨幣之所以可以攞嚟做錢－俾人當成有價值－係因為有個有公信力嘅組織（好似係政府）宣佈要用呢樣嘢做錢，令到「唔接受用呢樣嘢俾錢」變成唔合法。「有個有公信力嘅組織」呢一點好緊要：因為個政府有公信力，啲人至有信心如果經濟冧起上嚟，佢哋可以攞住啲錢去搵政府，換返啲有價值嘅嘢，等自己有保障。廿一世紀世界各大經濟體用嘅通貨冚唪唥都屬法定貨幣[45][46]。
以物理型式存在嘅法定貨幣（銀仔同銀紙呀噉）可以受損，但可以換。呢個係法定貨幣相對於商品貨幣嘅一個優勢：世界多地都有法律講明「一件法定貨幣受損嗰時要點更換」，所以一個人手上嘅法定貨幣如果崩咗或者點，佢大可以攞去銀行嗰度換過啲新、面額相同嘅法定貨幣，例如美國政府就肯喺「張銀紙冇咗嘅部份少過一半」或者「有證據表明張銀紙係俾人整爛嘅」嗰時更換一張美元銀紙；而相比之下，一件商品貨幣整爛咗要換就難啲[47]。
再廣義上啲，代表性貨幣（representative money）泛指一啲本身毫無價值嘅錢，例如係古代嘅人買嘢可能會俾一張借據（而賣家因為某啲原因信佢張借據），等賣家事後攞住張借據去換返經濟價值。法定貨幣可以話係代表性貨幣嘅一種，特別指有官方法律效力嘅代表性貨幣[48]。
除此之外，用嚟做錢嘅嘢又可以按物理性質分類，例如法定貨幣可以分做用紙整嘅銀紙同用金屬造嘅銀仔等等。
銀仔（coin）喺經濟學定義係細小、平、又偏圓形嘅一嚿金屬或者塑膠，用嚟做錢。初時嘅銀仔多數都係用金同銀等嘅貴金屬整嘅，目的在於令到用嚟做錢嘅貴金屬重量有個易數嘅單位。但到咗今日，世界各大經濟體都有用銅等非貴金屬整嘅銀仔，而各經濟體都會用各種方式（自己掘或者進口）取得金屬，並且用呢啲金屬整一啲重量一致嘅銀仔。銀仔可以偽造，但喺人類史初期幫手創造一個錢嘅單位，令價值量度做起上嚟更容易，間接令銀行成為可能。打後阿基米德原理（Archimedes' principle）嘅發現令測試銀仔嘅重量同金屬純度更加容易，又令整假銀仔更難，促進咗銀仔嘅使用[49]。
喺會用銀仔嘅經濟體當中，個銀仔用乜金屬造往往同佢面額有關：金最值錢，所以有金嘅銀仔最大面額，其次係銀，再落係銅。金幣往往俾人用嚟做大面額嘅交易，例如係政府消費等等；銀幣通常俾人用嚟做中等大細嘅交易，會俾人用嚟數稅、合同、同債嘅價值；而銅幣就係俾人攞嚟做日常生活嘅交易。呢個系統喺遠古印度經已存在，而中世紀嘅歐洲一路都用，連現代嘅經濟體都會用呢套「用物料分銀仔價值」嘅系統[49][50]。
銀紙（banknote）係由銀行發行、用紙整嘅錢。一張銀紙上面通常會有個數字（面額）表示張紙值幾多錢（易數），可以攞嚟俾錢。喺要提升貨幣供應嗰時，央行會用機械大規模噉印銀紙出嚟。同銀仔相比，銀紙有好有唔好，例如係[51]：
活期存款（demand deposit）係指無需任何事先通知，存款戶可隨時存取同轉讓嘅一種銀行存款：想像有個消費者，佢想買嘢，但手上唔夠現金；於是佢俾一啲有公信力嘅物件俾個賣家（例如一張寫明咗交易金額嘅支票），等個賣家相信「攞住呢件物件可以換取佢賣咗嗰件嘢值嘅錢」－呢啲錢就係所謂嘅活期存款。一般嚟講，銀行喺法律上有義務，喺一俾人要求佢將活期存款嘅錢交出嚟嗰陣乖乖地照辦。喺廿一世紀嘅經濟體當中，活期存款提款可以透過個人、支票同提款機等嘅途徑嚟做。呢種錢並唔係物理上存在嘅－佢哋只係銀行戶口入面嘅數字[52]。
一個經濟體嘅總錢供應量等如貨幣基數（銀仔同銀紙嘅總量）加埋商業銀行當中嘅活期存款嘅量，所以銀行用嘅部份準備金嘅方法－將存款當中嘅一部份變成現金借出去－可以提升錢嘅總供應量，間接刺激啲人消費同投資。而喺廿一世紀嘅經濟體當中，呢個過程創造咗大量嘅錢，好似係美國噉，2010 年 12 月嘅美國廣義錢供應量（）有成 88,534 億美元，當中得嗰 9,157 億（佔咗  嘅 10% 左右）係物理上存在嘅銀仔同銀紙[53]。
數碼貨幣（digital money）係指淨係存在於電子空間嘅錢，例子有位元幣（bitcoin）。數碼貨幣係喺廿世紀後半橛，隨住資訊科技嘅發達而新興嘅：到咗 1990 年，美國央行同商業銀行之間傳嘅錢冚唪唥都係以電子型式存在嘅，而到咗 2000 年，多數存在喺銀行數據庫嘅錢都係屬數碼錢[54]，而喺 2012 年，20 至 58% 嘅交易都係用電子錢做嘅（呢個數字可以隨地區而有異）[55]。
數碼貨幣原則上會好方便，但有好多人都唔多接受到呢樣嘢，例如有好多專家都指出，數碼貨幣風險極高－廿一世紀初嘅數據顯示，數碼貨幣波動性（volatility）高，價值容易大上大落，所以好多經濟專家對「數碼貨幣扮唔扮演到儲起價值嘅功能」抱懷疑態度[56]。
貨幣政策（monetary policy）係指控制貨幣供應嘅權威－正路係政府同央行－所作嘅政策。政府同央行可以管理好多嘢，例如係印銀紙增加貨幣供應，又或者加減利率等等。佢哋會用呢啲手法，嘗試盡可能噉令個經濟體嘅經濟活動得以順利進行[57]。
喺經濟學上，貨幣政策係一個好緊要嘅課題。好似係通脹等嘅現象可以對民生造成巨大嘅衝擊。一個好經典嘅例子係津巴布韋元（Zimbabwean dollar）[58]：津巴布韋元曾經係非洲南部國家津巴布韋（Zimbabwe）嘅貨幣，但係因為政府管理不善，搞到津巴布韋國內由 1990 年代尾開始就有極嚴重嘅通脹，啲錢變到愈嚟愈冇價值，而啲貨品同服務嘅價錢係噉升，搞到政府要係噉印大啲面額嘅銀紙，打後仲出咗驚世嘅面額 100 萬億文嘅銀紙。最後喺 2009 年 4 月，津巴布韋政府索性停用津巴布韋元改用美元做貨幣，單嘢先至收到科。自從嗰陣之後，津巴布韋元喺經濟學界間唔中就俾人攞嚟做「失敗貨幣」嘅例子[58]。
喺制定貨幣政策嗰時，政府同央行有好多工具可以用，包括[40][59]：
貨幣政策本嚟係同採礦業息息相關嘅：喺古代，金同銀廣泛噉俾人攞嚟做錢，所以要提升貨幣供應，往往要靠採礦業開採多啲金銀先得；當金銀供應量突然飆升－例如喺哥倫布發現咗新大陸（搵到好多金礦），或者係 19 世紀中嘅加州淘金潮（California Gold Rush）事件，都引致通脹嘅情況－金同銀多咗，因而變得冇價值，搞到物價飆升；另一方面，如果採礦業開採金銀嘅速度唔夠快，追唔上經濟發展（經濟發展會令社會多咗貨品服務流通），會造成通縮－金同銀唔夠用，所以物價跌。後者呢類通縮情況就算喺（有銀紙嘅）18 同 19 世紀都仲好常見，因為呢個時期唔指用金做錢，仲興用金嚟支持銀紙[60]。
到咗廿世紀，各大經濟體系變成建基於法定貨幣，計呢啲錢嘅價值唔使吓吓都掕埋黃金價值，所以現代嘅貨幣政策開始同採礦業脫離[61]。
假幣（counterfeit money）係指犯罪份子喺冇政府同央行許可下整嘅偽造錢，現今世界各大通貨（包括港幣、人民幣、歐羅、同美元等）都有人同佢哋整假幣[62]。整假幣係一種欺詐，而且俾人亂咁增加貨幣供應會擾亂經濟－造成通脹、持有錢嘅人喪失購買力、以及令人對隻錢失去信心呀噉[63]。所以世界各地嘅政府冚唪唥都會將整假幣定性為一種犯罪，例如係澳洲噉，喺 2019 年嘅澳洲，整假幣俾人拉到最高可以判坐 14 年監，係一種相當重嘅罪[64][65]。
喺人類文明史上，人一路有整假幣同對抗假幣：
石油輸出國組織（英文：Organization of the Petroleum Exporting Countries，簡稱OPEC、油組）係個國際組織，1960年9月10號創立，會員國係14個出產石油嘅國，嚟自中東、非洲同南美。
落仔，又叫墮胎、人工流產，或者終止懷孕，係等登將未出世嘅胎，由有身孕嘅女人子宮度排走或者挖走，令到個胎出唔到世早死。如果因為自然原因發生，咁就叫流產，唔係叫落仔。
落仔有好多方法，古法食某啲落仔藥，又或者打向個胎度，亦會用外科方法。
希臘文（粵拼：hei1 lip6 man4*2；希臘文：Ελληνικά，拉丁轉寫：Elliniká，國際音標：[eliniˈka]；重有一種講法叫做「希臘語言」， ελληνική γλώσσα (幫手·有關)，轉寫：ellinikí glóssa，音標：[eliniˈci ˈɣlosa]），係一門有三千四百年信史記錄嘅印歐語言，係印歐語言中文字歷史最長嘅語種[2]，屬印歐語系希臘語族，佢自成一個語族。
希臘文分爲古代同現代兩期，古希臘文曾經係古希臘記錄文明成就嘅語言，到希臘化時期，古希臘文廣泛傳播，係創立基督教時所用嘅語言，譬喻新約聖經嘅原文就係用古希臘文寫嘅。羅馬帝國時期有大片地區嘅第一語言就係古希臘文，同時古希臘文亦係帝國內緊要嘅第二語言。文藝復興以後，有好多嘅西方大學開堂敎古希臘文，乃至現代一啲非西方國家嘅大學亦有古希臘文課。同拉丁文一樣，古希臘文經常係啲學名、術語嘅辭源。
現代希臘文係從古希臘文度演變而成，有好多嘢變咗，不過亦有繼承。目前全球約有1300萬人用[1]，主要喺希臘，現時係希臘嘅官方語言，同時亦係塞浦路斯共歐盟嘅官方語言之一。另外喺阿爾巴尼亞、土耳其細亞細亞地區亦有人講，比如伊斯坦堡嘅希臘人聚居區。希臘文用24個希臘字母拼。
希臘文係印歐語系中記錄最古老嘅語言，歷史達3400年[2]。用希臘文字記寫，喺希臘開始於前9世紀，喺塞浦路斯開始於前4世紀。喺呢個以前，前2千年半希臘本土用線形文字B，前1千年前半塞浦路斯用塞浦路斯文字。
文法同語法，即寫文同講嘢，當中一啲規矩。規矩至細講到字詞，至大唔過一句。再細再大就踩入另一範圍，細如音素，大如段落篇章，就唔入語法文法範圍。
嚴格咁分，文法專講寫文，語法專注講嘢，但平常亦會混用，以文法較常用。寫文同講嘢有差異，但唔係下下會分。英文叫grammar，馬氏文通音譯葛郎瑪，訓字式[1]。
為咗教人寫及格文章，歐洲就有師墪文法。師墪文法又叫規範文法，限制人要跟標準，一般教科書就講依種。現實講嘢未必咁，有時差別會好大。師墪文法亦唔係乜話都要有。
又有種叫描寫文法，要當地人實際講法，廣為調查，再歸納成文法。
師墪文法只為方便教學，方便人掌握大概，規矩並唔完整，有啲亦好模糊。唔滿意傳統文法，再深入研究，五花八門，各家各有各歸納。
語文本質，唔似數學物理，有明確不易法則。文法只能講到大概，歸納到就歸納，歸納唔到就放入例外。
文法有特定範圍，可以細到專研莎士比亞作品，咁例外就少啲。範圍越大，例外情況就見多。假設世界有普遍文法，咁就會粗疏到例外都數唔晒。
文學（粵拼：man4 hok6；英文：Literature）係語言文字嘅藝術（文學係由語言文字組構而成嘅，開拓無言之境），往往係文化嘅重要表現形式，以不同嘅形式（稱作體裁）表現內心同埋再現一定時期，一定地域嘅社會生活.
由於出版同教育嘅進步以及社會嘅全面發展，已經失去其壟斷地位成為大眾文化嘅一支。產生咗所謂嘅嚴肅文學同通俗文學或大眾文學之分。
中國古代分為詩同埋文，文又分為韻文同散文，現代一般分為：詩歌、散文、小說、戲劇，並稱為四大文學體裁；中國嘅抒情詩同散文（稱為「古文」）最早而比較發達。西方就分為詩歌同散文兩個基本類型。敍事詩同戲劇成熟較早，此外小說比較發達。
傳統嘅詩係有韻律嘅文學作品。佢通過詩嘅想像同抒情來表達某種強烈嘅情感。詩係歷史最悠久嘅文學形式。中國係世界上詩歌最發達嘅國度之一，由中國最早嘅詩歌總集詩經，最早嘅長篇抒情詩離騷以來。漢代嘅樂府，唐宋格律詩，同埋唐末興起嘅詞，元曲以及五四以來嘅新詩。歷代嘅民間歌謠。構成咗中國詩歌無以倫比嘅巨大傳統。相比之下西方嘅敍事詩發達較遲，並結合戲劇，成就好大。例如荷馬史詩，但丁嘅神曲，莎士比亞劇本。
散文冇嚴格嘅韻律同埋篇幅限制嘅文學形式。同韻文相對。中國嘅散文從先秦諸子散文發展而來，代有散文名家名作。其中歷史散文同賦體以及奏議文告等應用文體，對後代產生咗深遠影響。中國自古就係世界上散文最發達嘅國度。
戲劇係另一種古老嘅文學形式。佢主要通過唔同角色之間嘅對話來表達作者嘅思想同感情。戲劇可以用於舞臺嘅表演，都可以閱讀。
小說係以虛擬世界為內容嘅綜合文學形式。傳統上以散文為主體。莊子：飾小說以幹縣令。中國現代意義上嘅小說，係從先秦散文中嘅寓言濫觴，經過漢末六朝嘅筆記，到唐傳奇宋話本擬話本而成熟，再傳至明清以中國四大小說名著為代表嘅長篇小說同埋以聊齋志異為代表嘅短篇小說。西方嘅小說稱為fiction，被稱為散文史詩。小說上接神話傳說，作為後起嘅文學形式。由於佢巨大嘅容量，深刻全面咁反映咗現實同埋啲人嘅思想，成為近代以後主流嘅文學形式之一。
其他體裁有：
自然zi6 jin4（英文：nature），亦叫大自然、天然，就係指宇宙萬物，包括所有生物同各種天然就有嘅嘢，譬如天氣同地質。有時同人類所造物，卽人造相對。
火星係太陽系入面第四個近太陽嘅行星，係太陽系尾二細行星，有兩個衛星。響地球睇起嚟，佢係紅色嘅，令人諗起打仗。
火星有全太陽系最高嘅山，叫奧林帕斯山，有成 27 公里咁高。
喺1965年水手4號首次飛掠火星之前，好多人估火星上有液態水，因為望遠鏡觀測到嘅光暗特徵好似陸地同海洋，而一啲細長條紋就被認為係灌溉用嘅運河。雖然之後證實細線並唔存在，可能只係錯覺，但火星的確可能有液態水，甚至生命。火星快車號同火星偵察軌道器嘅雷達資料顯示兩極同埋中緯度地表下存在好多水冰。2008年7月31號，鳳凰號直接喺表土之下證實水冰嘅存在。
以前喺中國，火星又叫做熒惑，因為星相學家認為佢係唔吉利嘅星。佢哋話入天蠍座嗰陣，變做「熒惑守心」，加埋天蠍座嘅紅色心宿二（又叫「大火」），兩紅撞埋，即係大事不妙。
火星嘅拉丁文同英文名「Mars」係源自羅馬神話入面嘅戰神瑪斯。
古羅馬嘅瑪斯壁畫，出自龐貝古城
唐朝《熾盛光佛並五星圖》入面代表火星嘅神靈
蛋白質（粵拼：daan6*2 baak6 zat1），有機化合物一類，分子複雜，由氨基酸分子脫水縮合而成，又寫做朊[1]（粵拼：gun² / jyun²）。
蛋白質係由氨基酸分子串成一串咁排列形成，而氨基酸排嘅次序，係按基因而定。除咗遺傳密碼所編碼嘅廿種『標準』氨基酸之外，響蛋白質度，某啲氨基酸殘基，重可以經翻譯後修飾，而造成化學結構變化，從而啟動或調控蛋白質。幾個蛋白質黐埋一齊，會形成穩定嘅蛋白質複合物，發揮某一特定功能。
蛋白質係所有生物必要嘅組成成分，幾乎細胞所有活動，佢都有份。例如酶，係最常見嘅蛋白質，專門催化生物化學反應，促進生物體嘅代謝。又例如肌肉中嘅肌動蛋白同肌球蛋白，以及細胞骨架中嘅微管蛋白。
因此，蛋白質係人類不可或缺，之不過，人類要食嘢來吸收，咁係因為動物自己冇能力合成晒，所有必需氨基酸。
蛋白質呢個概念，最早係由瑞典化學家白則里喺1838年提出，但當時嘅認識只係好皮毛。1926年，詹姆斯•B•薩姆納揭示尿素酶係蛋白質，第一次證明咗酶係蛋白質[2]。
唞氣（粵拼：tau2 hei3），係指包括人在內嘅好多動物同外界環境氣體交換嘅過程，涉及吸入同呼出氣體，所以又叫呼吸（粵拼：fu1 kap1）。
對於哺乳動物嚟講，佢哋會用肺去唞氣。
小腸係器官，腸胃一員，上承胃，下接大腸，包括十二指腸、空腸同埋迴腸，用來消化嘢食，吸收營養。
肺係唔少動物用來呼吸的內臟，喺胸腔內，縱隔兩側，左右各異。海納螈（Hynerpeton bassetti）可能係第一種有肺嘅動物。
由外界空氣中吸入氧，令氧氣入到肺部嘅血液，再運到身體各部份使用。另一方面，肺部血液裏嘅二氧化碳則滲透到氣泡裏面，再排出體外。
人肺臟共有五塊肺葉，右肺寬而短，有三片肺葉，左肺窄而長，有兩片肺葉。兩肺之間有心臟同大血管、氣管、食道等器官。肺嘅下面被膈同埋腹腔臟器隔開。
肺表面有漿膜（即臟胸膜），光滑而濕潤。肺柔軟而有彈性，肺入面有空氣，呈海綿狀。肺嘅色水隨年齡同職業而有唔同，BB嘅肺係淡藍；有啲大人由於不斷吸入煙，沉積喺肺而呈暗灰並有黑色斑點；老人家色水重黑。
中醫認為「肺主氣，心主血，氣為血之帥」、「肺朝百脈，助心行血」，指肺能令百脈之氣血好似潮水咁、有規律噉週期運行。
精神障礙（粵拼：zing1 san4 zoeng3 ngoi6），又叫精神疾病（zing1 san4 zat6 beng6）、精神紊亂，失心瘋，失心病[1][2][3][4][5][6][7][8]（紊讀問，zing1 san4 man6 lyun6）[註 1]，係種有特定癥狀去影響心理同日常行為嘅病，呢啲癥狀構成行爲上嘅功能性障礙，而同行爲嘅社會規範無關。根據病徵大體上分爲思覺失調同神經症兩類。而根據程度分爲精神異常（zing1 san4 ji6 soeng4）同精神錯亂（zing1 san4 co3 lyun6）。
根據世界衛生組織，精神障礙會有症狀同痛苦所導致嘅功能性不全[9]；而據美國精神醫學學會，精神障礙會有顯著嘅痛苦以及功能性障礙[10]。習慣上，精神障礙稱呼做精神病（zing1 san4 beng6），對應嘅英文係mental disease[9]，嚴格嘅正式用語叫「精神障礙」或者「精神紊亂」，對應嘅英文係mental disorder[9][11]。一般各種精神障礙嘅名叫做「症」或者「障礙」。而確診得咗精神疾病嘅人稱爲精神病患。
精神疾病有生理因素同心理因素。生理因素同神經系統有關，尤其係腦部神經嘅異常，呢方面有時有些少遺傳因素，所以坊間俗稱做神經病（san4 ging1 beng6）；心理因素比較複雜多樣，比如外界好強嘅刺激等。
推定喺世界上嘅罹患者有4500萬人，每四人就有一人喺一生中經歷一次以上嘅精神障礙[12]。喺任意時刻，成人人口中每十人就有一人罹患精神疾病[13]，而18歲以下嘅兒童青年每八人中有一人罹患，當中殘疾兒每五人中有一人[13]。神經精神疾患佔世界失能調整生命年（DALY）嘅13%，WHO推定到2015年增加到15%[12]。喺美國，同精神障礙關連嘅成本達到1470億美金，超過癌症、呼吸道疾病、艾滋[13]。
根據病徵有無影響心智來睇，分成思覺失調同神經症兩大類。
而根據ICD-10嘅分類，精神疾病分爲11種類型，有器質性精神障礙、精神藥物引起嘅精神障礙（比如藥物依賴之類嘅物質關聯障礙）、精神分裂症、情感性精神障礙（比如抑鬱症同躁鬱症）、神經症及應激相關同埋身體形式嘅障礙（比如恐慌症、焦慮症）、生理紊亂及同軀體有關嘅行爲障礙（比如性功能障礙）、成人人格及行爲障礙、精神發育遲滯、心理發育障礙、起病於幼年嘅行爲及情緒障礙、未定類型。
中國大陸《中華人民共和國精神衛生法》用嘅術語叫「精神障礙」，定義係：因爲各種原因引起嘅感知、情感、思維等精神活動嘅紊亂或異常，導致患者明顯噉心理痛苦，或者社會適應等功能損害。另外仲有術詞「嚴重精神障礙」，定義：症狀嚴重，令患者喺社會適應等功能損害嚴重，對自身健康狀況、客觀現實冇辦法完整認識，又或者唔能夠處理自身事務[14]。
香港《精神健康條例》用嘅術語叫「精神紊亂」，對應嘅英文叫mental disorder，涵括四種：一係精神病；二係智力上、社交能力上顯著減損嘅心智發育停頓或唔完全狀態，呢個狀態關連到異常侵略性、或者極唔負責任嘅行爲；三係精神病理障礙；四係唔屬弱智嘅任何精神失常，或者精神上無能[15]。
中華民國《精神衛生法》用嘅術語叫「精神疾病」，定義：指思考、情緒、知覺、認知、行爲等精神狀態表現異常，令佢適應生活嘅功能有障礙，需要醫療、照顧嘅疾病。範圍有精神病、精神官能症、酒癮、藥癮、仲有經中央主管機關認定嘅精神疾病（但唔包括反社會人格違常者）[16]。
韓國現行《障礙人福祉法》同《精神保健法》，用嘅術語叫「精神的障礙」，分兩類：發達障礙同精神障礙[17]。
精神障礙嘅認證係：精神分裂（調絃病）、躁鬱症（兩極性情動障礙）、反覆性憂鬱障礙、憂鬱障礙嘅患者經過一年以上持續治療以後，完全冇好轉跡象，噉嘅情況認爲係精神障礙者。
發達障礙又分兩類：知的障礙、自閉性障礙。知的障礙即係：智能障礙，又叫精神遲滯、精神薄弱，智力指數喺70以下。自閉性障礙即係：自閉症。
精神疾病相當常見，全世界大部份國家，有三分之一嘅人喺成世人入面有過某個程度嘅心理病[18]。單喺美國，就有46%人有過某個程度嘅心理病[19]。
精神疾病同其他嘅病一樣，都令患者好痛苦，但由於精神疾病會影響心智同行爲，令到社會隔離精神病人，歧視、侮辱佢哋，污名化咗精神病，甚至迫害精神病人。比如納粹曾經屠殺精神病患。
根據法國哲學家福柯嘅名作《癲狂與文明（中文：癲狂與文明）》，癲人曾經畀社會接納過，後來理性主義上升，社會唔再接納癲人，因爲癲狂視爲非理性，成爲理性主義鎮壓嘅對象，自此產生對精神病患嘅分隔、攻擊、污辱，於是產生癲狂院呢種機構，呢種機構同一般病院唔同。照常講，病人有權決定要唔要治療，喺醫院出入自如。但癲狂院當中，精神病患韞住曬，甚至強迫接受治療，病人無得話事。噉樣癲狂院與其話係醫療機構，不如話更似監倉。福柯認爲，癲狂院其實係社會鎮壓精神病患嘅暴力機構。
而喺法律上，精神病患定做無行爲能力嘅人，有監護宣告，所以喺法律上精神病患唔可以處理自己嘅財產，必須由監護人出面。
因爲社會對精神病嘅污名化，精神病成爲受政治攻擊嘅標籤，只要貼呢個標籤，就可以順理成章迫害、鎮壓唔畀社會接納嘅個人。因此精神病患嘅人權問題好突出。同時精神病嘅治療亦涉及到醫療倫理問題。
對精神病嘅污名化亦見於啲鬧人嘅話，比如「發神經」、「黐線」（或者寫做「痴線」）、「神經病」等等。
抗生素，正式名叫抗細菌藥，係種專門對付細菌嘅藥。呢種物質會減慢細菌繁殖生長，甚至會殺死細菌。
人類醫學史上第一種被廣泛應用嘅抗生素係盤尼西林，喺1938年成功提煉出嚟。
動物（粵拼：dung6 mat6），喺講嘢嘅情況之下，係指啲識得喐，生勾勾嘅嘢，通常唔包括人。喺生物學嚟睇，動物係生物嘅一類，包括動物界（dung6 mat6 gaai3；學名：Animalia）嘅任何一員，人類亦喺其中。
動物身體嘅基本形態，會喺佢哋發育嗰陣變得固定，通常係早響胚胎發育嗰陣時。但亦有啲會響日後嘅生命裏面，有個形態轉變嘅過程，稱為「變態」。大多數動物係識喐嘅——能夠自發性咁自己移動。響生態上，動物係「消費者」——意思係話，佢哋需要食其他生物（好似植物）嚟生存。
通常動物有幾種特徵，係同其他生物唔同嘅：
一般嚟講，動物會有唔同功能嘅組織系統。呢啲組織包括肌肉（能夠收縮，控制身體移動）同神經組織（傳遞同接收訊號）。一般動物都會有個消化系統，同表皮連接一個或者兩個開口。有呢啲組織嘅動物，會稱之為「真後生動物」。
所有動物都會有真核細胞，形成甲殼、骨頭同針骨等等嘅結構。響發育嗰陣架構可以變化，令到細胞能夠進行組織，變得複雜。相對地，植物細胞會俾細胞壁固定住，發育會嚟得漸進。
幾乎所有動物都係靠「有性繁殖」嚟繁殖——有公同乸兩種。公產生精子，乸產生卵子。精子同卵子會結合，成為受精卵，之後發育成新嘅個體，亦有靠「無性繁殖」，即係細胞分裂。
根據唔同嘅準則，動物會有唔同嘅劃分。
魚類屬於脊椎動物，一般生物學家將脊椎動物分為魚類（53%）、鳥類（18%）、爬蟲類（12%）、哺乳類（9%）、兩棲類（8%）五大類。根據Nelson（1994年）統計，全球而家存在嘅魚類共有24618種，佔已命名脊椎動物一半以上。
現存嘅魚類可以細分做無頜總綱、軟骨魚、硬骨魚三大類。
人（粵拼：jan4），或人類（粵拼：jan4 leoi6），可以從生物、精神同文化各個層面來定義，或者係呢啲層面定義嘅結合。生物學上，人被分類為哺乳綱靈長目人科人屬智人種（學名為Homo sapiens Linnaeus），擁有高度發展嘅頭腦，係屬於用兩隻腳來行嘅動物。精神層面上，人被描述為能夠使用各種靈魂嘅概念，喺宗教入面呢啲靈魂被認為同神聖嘅力量或存在有關；而喺神話學入面，人嘅靈魂亦會被攞來同其他人型動物作對比。文化人類學上，人被定義為識得用語言、具有複雜嘅社會組織同科技發展，尤其係佢哋能夠建立團體同埋機構來達到互相支援同協助嘅目的。
生物學上人嘅學名係「智人」（拉丁文 homo 係「人」，sapiens 即「聰明嘅」），同黑猩猩、大猩猩、猩猩、長臂猿、合趾猿同屬人科嘅靈長目動物[3]。人類同其他靈長目動物嘅唔同志在人類直立嘅身體、高度發展嘅大腦，以及由高度發展嘅大腦而來嘅推理同埋語言能力。
行為學上來睇人類嘅特徵有：識得用語言，具有多種複雜嘅互助性社會組織，鍾意發展複雜嘅科技。呢啲行為學上嘅差異亦衍生出各文化唔同嘅信仰、傳說、儀式、價值觀、社會規範。
生物化學（Biochemistry或Biological chemistry），減筆生化，係一門學問，係生物學同化學嘅分支。佢專間探究生物上嘅化學物質，有乜轉化同作用。例如：Kreb's cycle，就係所有動物細胞裏面一個重要嘅作用。
鐵（粵拼：tit3）係元素嘅一種，符號Fe，原子序數26，原子重量55.845(2)。符號嚟自拉丁文Ferrum。鐵係第八族同第四周期嘅金屬。
鐵係星體經純核聚變嘅最終產物，唔使靠超新星嚟形成。因為咁，佢係宇宙裏面最多嘅重金屬。人類最早發現嘅鐵正係由外太空撞落地球嘅隕石。
有好強嘅延展性，熔點係攝氏1535度，而沸點則係攝氏三千度左右。所以唔容易提煉。
鐵好容易同氧產生化學作用，稱之為氧化。鐵製物品成日都生鏽，就係氧化嘅過程。
鐵又係建造摩天大廈同埋地下鐵路嘅材料，佢可以同其他金屬混合成不銹鋼，工業革命之後喺建築學上得到重大嘅應用。
鐵喺天文學同埋物理學上面，視為恆星核聚變最終極合成嘅元素，核聚變高核聚變到鐵之後恆星就會失去平衡，開始超新星爆發。
鐵嘅化學符號係Fe，源自拉丁文名稱「Ferrum」。
鐵一般都係採用冶煉法嚟提煉，以赤鐵礦（Fe2O3）同磁鐵礦（Fe3O4）為原材料，同焦炭以及助溶劑，喺熔爐入面產生反應。焦炭燃燒嗰陣會產生二氧化碳（CO2），而二氧化碳同焦炭接觸，會產生一氧化碳（CO）。一氧化碳同礦石入面嘅氧化鐵，產生作用，就產生出金屬「鐵」。
呢啲反應都係可逆反應，所產生出嚟嘅一氧化碳，濃度要越大越好。要使到反應進行得完完全全，溫度至少要800度。
年產量（千公噸）
雪崩係種天災，指山上面嘅雪忽然冧落嚟，情況好似山泥傾瀉咁，只會響落雪嘅地方出現。
天氣係指大氣層發生嘅各種現象。通常來講，如果係唔特別講到明嘅話，「天氣」呢個詞係講緊地球上嘅天氣。
天氣係唔少社交場合打開話題嘅開場白，因為或多或少人人都識講。
天氣有時會叫天候（「候」讀「口」，所以好多時寫做天口）或者天時，譬如「天候凍」或者「天時凍」即係天氣寒冷。
電磁輻射係電磁學入面所講嘅一種能量，係喺振盪兼且互相垂直嘅電場同磁場嘅結合。電磁輻射喺空間中以電磁波嘅形式郁動，可以有效咁傳遞能量同動量。電磁輻射喺由叫光子嘅量子粒子形成。人眼可以接收波長喺 400 至 700 nm  之間嘅電磁輻射，因此呢種電磁輻射也叫可見光。研究電磁輻射嘅物理學叫做「電動力學」，係電磁學嘅分支。
質量（粵拼：zat1 loeng4；英文：mass）係指一件物體入面有幾多物質。質量同重量唔同，重量會因為嚿嘢擺去地心吸力唔同地方而跟手起變化；但係同一件嘢，無論搬去邊度，質量都唔會變。
半導體（Semiconductor）係一啲物料，導電率介乎導電體同絶緣體之間，約莫響每厘米10³西 到10⁻⁸個範圍。現代電子儀器，都係用半導體製成，例如收音機、電腦、電話等等。半導體可以製成唔同電子零件，例如電晶體、太陽能電池、唔同類嘅二極管，包括發光二極管，另外重有整流器，數碼或者類比集成電路。
半導體通常係矽、鍺、砷、鎵、碲等類金屬嘅化合物造。正電荷窿，令到佢可以帶電流。
國際單位制（粵拼：gwok3 zai3 daan1 wai2 zai3，法文：Système International d'Unités，簡稱SI，又叫萬國公制）係一種國際通用嘅十進制進位（即係公制）嘅標準度量衡單位系統，而家除咗美國、緬甸同利比利亞外，喺世界上廣泛咁用緊。好多以前用開英制單位嘅國家，例如英國、澳洲，都改用公制。加拿大就主要用公制，但係某啲嘢仍然係用英制。
喺2019年SI基礎單位重新定義之後，公斤嘅定義唔再依賴一件實物，換言之所有國際標準單位嘅定義都可以用一啲物理常數同埋或者物料嘅基本參數嚟計出嚟。
公制單位嘅符號並唔係簡寫，後面唔應該加點。大細楷原則係如果單位名係紀念一個人，就符號大楷但係全寫細楷，如果單位名唔係人名就符號同全寫都細楷。
國際單位制有七個基本單位[1]，呢啲基本單位全部都係由唔同嘅物理常數同埋或者物料嘅基本參數嚟定義出嚟。
衍生單位係由七個國際單位制基本單位衍生出嚟關於唔同物理量嘅單位。
穀物係指可以用嚟食嘅禾本科植物嘅種子，大致分為麥、稻同粗糧三大類，主要成份係澱粉。
香蕉（粵拼：hoeng1 ziu1；學名：Musa × paradisiaca），簡稱蕉（ziu1），粵東同閩臺地區嘅客家佬同村著啲人成日叫佢做弓蕉（gung1 ziu1；閩南話：king-tsio／kin-tsio／kim-tsio；客家話：Khiûng-tsiâu），喺古代叫長腰黃菓（coeng4 jiu1 wong4 gwo2，注意「菓」字嘅寫法）；喺英美澳加地區叫做「banana」，係芭蕉科芭蕉屬嘅長年生常綠草本植物。原產東南亞嘅馬來西亞、南亞嘅印度同中國嘅華南地區。而家已經有130幾個國家種來食，係其他生果無得比嘅。呢種植物既係人類繼稻米、麥同粟米之後嘅第四大食糧；又係同荔枝、菠蘿同橙一齊，話成係嶺南四大名果；同時佢係世界上比較古老兼出名嘅一種生果。
呢樖嘢既冇主根，又冇莖，甚至連佢嘅果入面都冇核（俗稱「植物三無」），佢生到咁大樖係因為以下幾個理由：
佢嘅花係完全花，一般排喺複穗狀花序嗰度，雖然花嘅軸基嗰度結咗果，但先端嗰度重喺度猛咁開花。而佢嘅果方面，一般係6－12抽，每抽有5－20條。而一大串夾埋，一共有230－240條香蕉。重量一般去到40－50kg（一包水泥）咁重。
雖然呢種植物有「植物三無」嘅嘢，但佢夠大，所以人人都叫佢做樹。
香蕉除咗俾人種來當生果食之外，亦可以用嚟做藥、蔬菜同紡織品。
香蕉嘅藥用價值方面，民間有時用嚟燉冰糖嚟醫久咳；或者整成酒嚟做食療。有近代醫學話用香蕉可以醫高血壓、便秘、疴尿唔順同熱氣、胃潰瘍呢啲病。而佢嘅葉可以醫乙腦，白帶，胎氣、癤癰腫毒、丹毒同中耳炎呢啲病。
從香蕉嘅成分嚟睇，佢簡直係生果王國一流。而家已經有130幾個國家種來食，係其他生果無得比嘅。因為佢有超過90%嘅干物質含量響度，而蛋白質霸咗4.4%，而維他命A係蘋果嘅4倍。維生素B2係蘋果、柑橘嘅2倍。煙酸係蘋果、柑橘嘅7倍。
香蕉有好多個品種，而且有好多變異種出嚟。喺全世界範圍入面，有50幾個品種嘅蕉，同時重有300幾個栽培嘅品種。按佢嘅用途嚟講，佢分成三大類：
喺廣東粵語區，未到21世紀之前，嗰時啲細路興唱首叫「香蕉船」嘅歌[2]。雖然香蕉船喺而家嚟講已經得好少細路知，但係而家已經發展到做雪糕名、機動遊戲同埋電視節目。
喺Unicode嘅字表當中嘅擴展A區入邊，已經收錄咗一個同香蕉有關嘅繪字。喺1F34C位就可以搵到U+1F34C 🍌 banana (HTML &#127820;)呢個字。[3]
茶係嘢飲一種，係由茶樹嘅葉或芽，再經制作而成。通常係用呢啲經過加工嘅葉，浸落熱水度幾分鐘，水就變成茶。
茶嘅味道來自氧化（發酵），加熱，整乾，又或係加入其他草本、香料同生菓。就算同一樖茶，唔同部份，口芽定葉，唔同季節，唔同加工，都可以得出唔同茶種，味道各異。茶天生有咖啡因同茶鹼，有清涼，少苦之味。
今時今日，茶係世界上除咗水之外最多人飲嘅嘢飲。2004年啲人就飲咗3,200,000公噸嘅茶啦。生產量嘅頭四位係印度、中國、斯里蘭卡同埋肯雅。
草本茶（Herbal tea）可以係一啲茶都無，用生果或草本來做。不過呢篇係講茶樹來嘅茶。
中國等地產嘅，叫唐茶；而印度等地產嘅，通常叫西茶。
茶古寫係荼。
「茶」廣東話有時叫「嗲」，嚟自潮州話，通常用嚟形容講嘢，慣用語包括「搭嗲」、「收嗲」、「咪咁多嗲」、「口水多過嗲」（通「口水多過茶」）。
中國種茶做飲品，有過千年史。十九世紀，茶係大清國最貴，最重要嘅出口貨。因而廣泛種於中國、韓國、日本、印度等地。
唐茶廣種於中國，黃河以南都有種，當中以華東最出名。北緯二十八度，有一帶山，福建西北有武夷山，盛產黑茶。
函數（粵拼：haam4 sou3，英文：Function），係數學術語，指每個輸入值對應唯一輸出值嘅對應關係。
輸入嘅範圍叫定義域，輸出嘅範圍叫值域。
例如有個函數，輸入  會輸出佢嘅平方 ，呢個函數就可以寫做 。如果輸入值係 ，輸出值就會係 ，符號上就可以寫做 。
真正定義嘅函數每一個原像只會出一個影像。
對於所有實數  都符合  嘅函數  稱為「奇函數」（odd function）。例如：
相反，對於所有實數  都符合  嘅函數  稱為「偶函數」（even function）。例如：
即係輸出唔係主項。
例如圓方程  。
函數可以有呢三種性質：單射、滿射、對射。
定義域入面，可以有啲元素冇對應。例如喺實數上面，係一個偏函數，因爲喺嗰點係無對應嘅，但係任何嘅偏函數都可以透過限制定義域嚟變成一個真正嘅函數，例如頭先個噉，只要將定義域限制到就變返個函數啦。
多值函數唔係標準函數，對於一個畀定嘅輸入值，佢可以多過一個輸出。
對稱（粵拼：deoi3 cing3；英文：symmetry）係幾何學上，指圖形嘅某種重複性。常見有平移、旋轉、鏡射等。
嚴格噉講，如果話一嚿數學物體係對稱嘅，意思即係話嚿物體經歷咗反射同轉動等嘅轉換，嚿物體都唔會變。舉例說明，鏡射係最基本嗰種對稱，指一嚿物體就算經歷咗反射（reflection）都唔會變樣[1][2]：簡化噉講，反射可以想像成
想像有件物體經歷咗反射，佢反射前個形狀反射後嘅形狀完全一樣（除咗位置之外），噉件物體就算係具有鏡射嘅對稱特性。進階啲嘅對稱分析，仲有講到轉動對稱（rotational symmetry；指件物體就算經歷若干角度嘅轉動都唔會變樣，例子可以睇吓三曲腿圖嘅 3-重轉動對稱）等嘅進階對稱類型。
對稱呢個概念，視覺藝術成日都會用到－好多人都認為對稱嘅物件好有美感，例如建築設計就好興將啲建築物設計到左右對稱噉嘅樣[3]。
犂係耕田架生，借人力同畜牲之力，拉郁個犂，整鬆啲坭，預備落種子插秧。
最早嘅犂，係套喺牛度，後尾亦有用馬或者騾，現今塊田大嘅就多數用拖拉機。
電流（英文：electric current）係電荷嘅流。電荷可以係來自來電子或者離子。電流通常寫做I。
電流強度嘅萬國單位叫安或者安培（ampere），符號A。度電流要用電流計（安培計）。
蒸氣機zing1 hei3 gei1（steam engine）係一個能夠將蒸汽中嘅熱能轉換為動能嘅機，以前泵、火車頭同輪船都曾經用過蒸氣機驅動。
喺熱力學上已知，假設容量同物質量不變，溫度  上升會令一團氣體嘅壓力  上升（；理想氣體狀態方程式）；所以想像一條好似圖 S 入面嗰條噉嘅空心管，如果有方法令黃色嗰笪空間有熱嘅氣體同冇咁熱嘅氣體交替噉存在，就會令到個活塞（piston）交替噉受熱氣體嘅強壓力同凍氣體嘅弱壓力（ 週期性轉變，係時間嘅函數，），於是個活塞就會週期性噉打橫移動，帶動一個輪旋轉－而如果嗰個輪駁咗落去一個（例如）轆嗰度，就會做到「用蒸氣嘅能量帶動物件旋轉」（輸入：蒸氣嘅移動；輸出：旋轉嘅動能）嘅效果[1][2]。
蒸氣機有好多用途：蒸氣機能夠產生旋轉，而旋轉嘅動能（唔淨只係蒸氣機嘅）可以用嚟做好多嘢；舉個簡化嘅例子說明，想像一個火車頭，火車頭上面有部蒸氣機，以及產生蒸氣要用嘅架生同物料（水同燃料等），令嗰部蒸氣機可以係噉行一段時間，而個火車頭嘅設計係用咗好多個齒輪同輪軸，用部蒸氣機嘅旋轉部份嘅旋轉帶動個火車頭嘅轆跟住旋轉，如果部蒸氣機嘅力夠勁，就能夠令個火車頭以高速前進[1][2]。
武器mou5 hei3廣泛嚟講係指任何能夠破壞生命或者財產嘅架生，通常用嚟嚇敵人同防禦。
武器種類繁多，各有不同。
大規模殺傷性武器（weapon of mass destruction，WMD）係指大規模範圍屠殺同破壞毀滅嘅區域戰略武器，有唔少軍事科幻作品都會講及人使用大規模殺傷性武器嚟導致巨大嘅破壞，表達作者對未來軍事科技能夠達到嘅破壞力嘅不安感[1][2]。
未來性嘅武器（futuristic weapons）泛指科幻作品當中出現、俾人覺得係「未來」嘅武器：軍事科幻作品成日會想像未來科技所創造嘅武器，例子包括廿世紀科幻當中好出名嘅《星戰》入面嘅激光劍（lightsaber）同埋好多科幻故仔都有嘅死光槍呀噉，而比較硬嘅軍事科幻作品仲會思考大規模殺傷性武器等嘅課題同相關嘅道德爭議所引起嘅角色衝突。
末日機（doomsday device）：指想像中能夠完全噉毀滅一粒行星上嘅生命嘅終極武器；自從二戰核武俾人喺實戰當中使用之後，世界各地嘅人就開始對「新科技創造嘅武器造成不可挽回嘅破壞」作出反思，令到軟科幻同硬科幻當中都出現咗末日機嘅諗頭。例子可以睇吓《星戰》當中能夠一炮破壞成粒行星嘅巨型太空站死星（Death Star）。
雕塑diu1 sou3（英文：sculpture），粵文又有叫雕刻diu1 haak1，係指專門創作三維物體嘅一門視覺藝術，相對於（例如）創作二維圖像嘅畫畫。最傳統上，喺創作雕塑嗰陣，一個雕塑家（sculptor）要做嘅步驟主要有以下呢啲[1]：
一般嚟講，雕塑作品可以分做兩大類：雕像（statue）同埋浮雕（relief）；前者係指能夠自己獨立噉企到喺度嘅雕塑作品，例子有舉世聞名嘅《大衛像》；而後者就係指喺一塊平面（例如係牆）上雕出嚟嘅作品，件作品雕好咗之後會依附喺塊表面上，成日俾人攞嚟做建築物上嘅裝飾[4]。順帶一提，粵式建築其中一樣出名之處就係多浮雕[5]。
雕塑呢種藝術歷史悠久：包括兩河流域文明、古埃及、古希臘、古華夏同古印度在內嘅遠古文明都有留低雕塑作品[註 1][6]；喺呢啲遠古社會，雕塑好多時扮演住宗教性嘅角色－啲人會用（喺當時造價一般都好貴嘅）雕塑展示佢哋心目中神靈嘅形象，仲會對雕像做禮拜[7][8]，而打後歐洲喺基督教化咗之後，就改用雕像展示佢哋心目中耶穌等人物嘅形象[9]。到咗廿一世紀，隨住啲人變得有錢，雕塑成為咗社會大眾都玩得起嘅藝術，而「多咗人搞」呢樣嘢仲帶嚟用料同風格等方面嘅創新[10]。
喺現代視藝界，雕塑定義上係指
嘅視藝作品：
喺最廣義上，雕塑可以包嗮一切立體（3D）嘅視覺藝術作品（造型藝術），相對於純粹平面性質嘅畫畫同影相。雕塑可以分做兩大種：
要留意嘅係，雕像同浮雕之間條界線係有些少含糊嘅－原則上，浮雕可以按「由塊表面嗰度凸出嚟嘅程度」分做低浮雕（low relief / bas-relief；凸出程度低）同埋高浮雕（high relief；凸出程度高），一般嚟講，如果雕嗰嚿嘢嘅質量有一半以上係由個表面嗰度凸咗出嚟，件作品就算係高浮雕，而極高嘅浮雕往往同雕像難以清楚分界[4]。
一排復活節島石像類：雕像
波斯波利斯牆上嘅拜火教浮雕類：低浮雕
《大衛像》（David）米高安哲羅，1501-04 年類：雕像
埃爾金石雕（Elgin Marbles）其中一件類：高浮雕
現代人對於「雕塑」嘅定義可以包括唔具有表示性（representativeness）嘅作品：喺廿世紀打前嘅西方藝術界，啲人認為雕塑定義上係應該要有表示性嘅，意思即係話覺得雕塑一定要係雕得似某啲現實世界嘅事物（表示緊某啲現實世界嘅事物），包括人物、動物、植物或者係死物呀噉，例如《大衛像》就係描繪緊米高安哲羅心目中大衛王嘅形象。不過由廿世紀初開始，「雕塑」就包埋一啲高度抽象化嘅作品：例如係英國雕塑家亨利·摩亞（Henry Moore）嘅作品《雙重橢圓形》噉，就高度抽象化，並唔明顯似乜嘢現實物件；好似摩亞噉嘅現代雕塑家（modern sculptor）喺廿世紀中嗰陣對「表示性」呢樣嘢作出挑戰，最後令到藝術界放棄堅持雕塑要有表示性[11][12]。
《雙重橢圓形》（Double Oval）亨利·摩亞，1966 年
雕塑另一個定義性特徵係唔具有功能性（functionality）。現代人對雕塑嘅定義唔使一定有表示性（睇上面），不過噉就帶出咗一條問題：建築設計同陶藝呢兩個視藝領域嘅作品都係立體得嚟又唔具有表示性嘅，噉建築物同用陶藝整嘅刀叉等嘅嘢係咪冚唪唥都算「雕塑」呢？對於呢條問題，廿一世紀初藝術界嘅解答在於「功能性」呢一點－建築設計可以用嚟整建築物，而陶藝可以攞嚟整食具同容器，建築物、食具同容器等嘅物品都係有實用價值嘅，而相比之下，雕塑作品整咗出嚟淨係可以攞嚟擺同睇－冇乜特別嘅功能，係所謂嘅「純粹藝術」[12]。
一棟典型嘅古典粵式建築上會有大量嘅浮雕；棟建築有實用功能，但啲浮雕淨係攞嚟睇。
廿世紀嘅雕塑製作主要有四大技術[1][13]：
一個人喺度雕琢一嚿木。（雕琢）
工作人員將液體狀態嘅材料倒入去個模裏面。（鑄造）
一個人喺度拉、撳同搓一嚿黏土。（模型塑法）
呢件作品由金屬支架同發泡膠砌成。（組合塑法）
除咗以上呢四種技術之外，廿一世紀初嘅雕塑界仲開始有咗「用三維打印整雕塑」嘅諗頭。三維打印（3D printing）係一種喺廿世紀尾興起嘅技術，指由一個電腦嘅立體模型（3D model）嗰度建構出一嚿實質嘅立體物件；喺廿一世紀初，三維打印嘅技術經已夠成熟，可以攞嚟整好多嘢。用三維打印整一件物件（當中嘅「物件」可以係一件雕塑作品）嘅過程大致如下[17][18]：
喺搞掂咗之後，製作者仲可以對嚿嘢作出多種嘅加工[20]。
力學平衡（mechanical equilibrium）係牛頓力學上嘅一個概念。如果話一嚿物體處於力學平衡，意思即係話作用喺呢嚿物體身上嘅淨力（net force）係 0，而根據牛頓第二定律，淨力係 0 即係表示嚿嘢如果係靜止嘅就會繼續處於靜止狀態[21]。正路嚟講，一個雕塑家會想自己件作品能夠處於力學平衡，噉件嘢先會唔使特登搵嘢撐住（支撐好多時都俾人認為係唔好睇）都能夠長時間企到喺度唔跌低，而對雕塑作品嘅力學平衡嘅思考可以相當複雜[22]。
例如係位於西班牙馬德里、描繪西班牙王菲臘四世（Felipe IV）騎住馬嘅樣嘅青銅像（下圖）噉：呢個雕像係喺 1640 年整好嘅，佢個設計俾人覺得佢好大膽，成個雕像淨係得隻馬嘅兩條後髀掂地；正常嚟講，呢個雕像唔會做到力學平衡，嚿嘢會向前跌；不過整呢個雕像嘅人員[註 2]就用咗個當時史無前例嘅做法－隻青銅馬喺密度上唔平均，隻馬嘅後髀同尾用近乎完全實心嘅青銅嚟整，而隻馬嘅頭同埋前半身就用薄、空心嘅青銅嚟整，當中隻馬頭部嘅殼據講淨係得嗰差唔多 2 毫米咁薄，所以隻馬掂地嘅下半身就明顯重過上半身，最後呢個做法成功噉令呢個雕像達致力學平衡，企到喺度，亦係雕塑史上嘅一個突破[22]。
西班牙王菲臘四世嘅雕像
「點樣保存雕塑作品」喺雕塑界係一個受關注嘅課題。雖然話用某啲材料－例如金屬同石頭－整嘅雕塑襟擺過用第啲材料－例如木同冰－整嘅，但講到埋尾，無論製作材料係乜，雕塑作品都梗會隨住年月流逝而或多或少噉走樣變形[23]；而且同畫或者陶藝作品比起嚟，雕塑作品好多時都會俾人擺喺室外空間，令到呢啲作品零舍容易受各種嘅自然力量侵害：
除咗呢啲之外，喺室外嘅雕塑作品亦都成日會受到太陽光當中嘅紫外線（UV）、潮濕、極端氣溫同埋植物嘅生長等嘅自然力量侵害。為咗應對呢啲問題，雕塑界諗咗好多方法出嚟，幫手保存雕塑作品[26][27]。
要保存雕塑作品，最簡單直接嘅方法係幫件作品加浸鍍膜（coating）[27]。鍍膜泛指喺一件物體嘅表面加一浸特製嘅物質用嚟達到某啲目的，喺最理想嘅情況下，一浸鍍膜會係唔會點產生化學反應、而且對溫度同濕度變化唔會有乜大反應嘅隋性物質－唔會同環境入面嘅化合物或者雕塑作品本身起化學反應、唔會因為氣溫變化而變形、唔會因為溶入水裏面而俾雨沖走... 等等。例如啲人好興喺用青銅整嘅雕像表面噴一浸蠟，蠟唔溶喺水，而且喺常溫之下會一路呈固體狀態，最啱攞嚟將個青銅像同空氣隔絕[28]。不過要留意嘅係，唔同嘅雕塑材料所用到嘅鍍膜材料都唔同[29]。
木雕（wood carving）指用木整雕塑作品。木雕係一種極古老嘅工藝：有考古學家試過舊石器時代嘅遺跡當中搵到受人雕琢過嘅木造物件，而呢啲物件歷史有成超過 400,000 年咁耐[30]；亦有考古學家喺公元前 4,000 年前嘅古埃及遺跡裏面發現（差唔多爛嗮嘅）木雕[31]，而東亞同非洲等地都有歷史悠久嘅木雕傳統。不過雖然話木雕咁古老，木雕作品多數都留存唔到去後世－因為同石雕或者金屬雕比起嚟，傳統嘅木雕係非常之唔襟擺嘅，會腐爛、會受昆蟲破壞、又容易著火。因為噉，木雕就俾一啲雕塑學者稱之為「藝術史上嘅隱藏元素」－木雕技藝廣為流傳，而且相當受歡迎，不過啲作品成日都留唔低，搞到現世嘅藝術史學者難以研究同了解古代嘅木雕藝術[32][33]。
不過另一方面，木雕又有好多好處：首先，同石頭或者金屬比起嚟，木冇咁硬淨，所以要做起雕琢上嚟就容易；而且木呢種材料又比較輕身，所以好方便攞嚟雕面具等會俾人戴上身嘅雕塑作品。到咗廿一世紀初，隨住現代科技進步，保存木製物體變得愈嚟愈容易[34][35]，於是好多藝術家都唔使再驚自己嘅木雕作品會爛而開始更加有意慾進行木雕創作[36]。
上海博物館展出嘅一個宋朝木雕聖觀音
17 世紀日本一個木造鬼面具
2015 年一件木雕作品
潮州金漆木雕係潮汕地區一種出名傳統工藝[37]。
石雕（stone carving）係指用石頭整雕塑作品。石雕技術都相當古老，而且因為石雕夠襟擺，所以由古希臘、古印度以至古華夏等多個遠古文明都有留低石雕作品，例如公元前 3,000 年嘅古埃及嘅神殿同陵墓就充滿咗出名嘅巨型石雕[38]；石刻（petroglyph）係最早期嘅石雕，指用架生雕琢同磨擦石頭，喺石頭表面嗰度留低圖案同文字，而呢啲石雕技術後嚟仲延伸到去俾人攞嚟做寶石嘅雕塑，好似係玉、瑪瑙同雪花石膏等嘅材料都有俾人攞嚟雕[39]。可以睇埋石窟。
石頭自古以嚟就係一種受歡迎嘅雕塑材料，原因係因為石頭有好多好處：
因為呢啲原因，就算到咗廿一世紀初，石頭依然係一種廣受歡迎嘅雕塑材料[40]。
獅身人面像（Great Sphinx of Giza）
約旦古城佩特拉（Petra）
蘇美爾男性朝拜者材料：石灰岩
印度馬哈拉施特拉邦嘅阿旃陀石窟（Ajanta Caves）主祈禱室
《自雕像》（Self-portrait）亞當卡拉夫，1490 年代
河南洛陽嘅龍門石窟
响四川嘅樂山大佛喺唐朝雕好，有成 71 米咁高[41]。
廣州嘅《五羊雕像》材料：花崗岩[42]
金屬雕（metal sculpting）係指用金屬整雕塑。金屬雕可以用金、銀、鐵同鋁等嘅金屬做材料，當中金同銀因為俾人視為高貴嘅象徵而成日俾人攞嚟整奢侈嘅雕像；不過就算到咗廿一世紀初，金屬雕當中最常見嘅都仲係青銅雕（bronze sculpting），噉係因為青銅呢種材料用嚟做雕塑有好多優點－首先，青銅喺由液體成形嗰陣會係噉咦膨脹，而且喺臨冷卻嗮之前又會係噉咦收縮，即係話如果將液體狀態嘅青銅倒入去一個模入面（睇返上面鑄造），啲青銅喺成形嗰時會因為膨脹而撑落個模內部嘅表面（令到青銅雕容易展現出細節），跟住嚿青銅又會係噉咦縮返細（令到「跟住落嚟攞走個模」呢樣嘢易做）；除此之外，青銅唔脆，唔似得石頭或者陶瓷噉跌多兩嘢就爛[43]。因為青銅咁多好處，自古以嚟就好多人用青銅做雕塑作品－青銅雕歷史相當久遠，可以追溯到去公元前 3,200 年嘅兩河流域文明[44]，而公元前 1,600 年至 1,046 年嘅商朝都有好多青銅雕作品[45]。
金屬雕嘅製作好多時會涉及高熱：
香港黃大仙廟《十二生肖像》；材料：青銅
《思索者》（The Thinker）；材料：青銅
《卡爾五世》（Charles V）16 世紀中；材料：青銅
東京板橋區一個佛像；材料：青銅
冰雕（ice sculpting）係指用冰整雕塑。冰雕常見於北半球緯度比較高（氣候比較凍）嘅地區，例如係東北三省、日本嘅北海道、俄羅斯、北歐以及加拿大等地－呢啲地區冬天嗰陣往往有長時間嘅零下氣溫，會有大量嘅冰同雪積聚，所以嗰頭嘅人就成日都貪得意攞冰雪嚟雕嘢[48][49]。
同第啲形式嘅雕塑比起嚟，冰雕最大嘅特徵就係極之唔襟擺：一旦冬天結束（或者只係到咗冬天冇咁凍嘅時段），氣溫升返上去攝氏 0 度以上，冰雕就會開始溶；即係話冰雕通常都係要嘥多好多時間心機整，而且整好咗都只係曇花一現，所以啲人多數都淨係喺盛事（例如係冰雪節或者搞婚禮）嗰陣，先會有心機特登整冰雕，而喺氣候比較熱嘅地區，冰雕好多時會成為一種奢侈品，係有錢嘅象徵[50]；另一方面，「冰雕極唔襟擺」呢一點又會俾人利用嚟做表演－有陣時啲人會貪得意，喺溫度攝氏 0 度以上嘅環境下整冰雕；喺呢種情況下，通常個雕塑家會將嚿要雕嘅冰擺喺觀眾或者鏡頭面前，再用電鋸等嘅架生喺幾分鐘內（嚿冰溶嗮之前）雕好件作品，再將雕嘅過程作為一種表演吸引觀眾睇[51]。
2009 年中國哈爾濱國際冰雪節其中一件作品
冰雕海馬；2020 年聖彼得堡
冰雕蜻蜓；2020 年聖彼得堡
2006 年荷蘭一個冰雪節嘅冰雕
... 等等。
19 世紀中嘅一個日本象牙雕像；個雕像描繪一隻帶住兩隻仔嘅老虎乸。
《來古格士杯》4 世紀；材料：玻璃
德化白瓷觀音像
一件沙雕作品；2007 年
人類歷史上第一個無可否定（學者一致認同佢係雕塑）嘅雕塑例子出自舊石器時代（Paleolithic）嘅歐洲同西亞，嗰度嘅人喺舊石器時代創出咗好多雕過嘅工具同埋首飾，包括一啲立體嘅小型雕像，例子有喺德國掘到出嚟嘅《哈奧費嘅維納斯》（Venus of Hohle Fels）噉，就係一個大約 6 厘米高嘅雕像，似係描繪緊一個女人（類似附圖），而呢個雕像可以追溯至 40,000 至 35,000 年前[54][55]；呢啲噉嘅「有明顯同誇張化嘅女性特質」嘅雕像喺舊石器時代好常見，人類學家估計當時嘅女人會用呢啲雕像向神靈祈求生仔順利[56]。
兩河流域文明（Mesopotamia；希臘文：Μεσοποταμία）係喺公元前 3,100 至 332 年之間活躍於西亞嘅一個遠古文明，包括咗阿卡德帝國同波斯第一帝國等嘅多個皇朝，地理上嘅特點係身處於兩條大河－底格里斯河（Tigris）同幼發拉底河（Euphrates）－之間。兩河流域文明係史上第一個有文字嘅文明，而且有豐富嘅雕塑傳統。考古學家喺兩河流域文明遺跡發現咗好多雕像，呢啲雕像有描繪動物、神職人員、拜神嘅人（當中啲男人通常有又長又濃密嘅鬍鬚）以及係佢哋想像中嘅神靈嘅形象呀噉，多數都係有顏料喺上面（不過經已甩咗色）嘅石雕，用料上以石灰岩零舍常見[57][58]。詳情可以睇吓兩河流域文明藝術。
古埃及（Ancient Egypt）係另一個喺整雕塑上好出名嘅古文明，活躍於公元前 3,100 至 332 年之間嘅尼羅河（Nile）流域。古埃及人有高超嘅石雕技術，能夠創造出好似獅身人面像等舉世聞名嘅作品，當中獅身人面像極之巨大，係一個由前髀到尾有成 73 米長、由底到頭頂 20 米高、由正面睇有 19 米闊嘅石灰岩雕像[59]，而古埃及嘅神殿裏面都有大量嘅雕像描繪阿努比斯同芭絲特等古埃及人相信嘅天神。除咗呢啲大雕像之外，古埃及亦都出好多細啲（大約大人咁高）嘅雕像或者係喺神殿等建築物嘅牆上面嘅浮雕。呢啲作品對於考古學家研究古埃及文藝有重大嘅幫助[60]。
兩河流域文明浮雕
一個兩河流域文明雕像
一個描繪阿努比斯嘅雕像
一間古埃及神殿嘅雕像
西人嘅雕塑傳統係喺古希臘嗰陣發展出嚟。古希臘雕塑（Ancient Greek sculpture）係喺大約公元前 3,000 年出現嘅，當時嘅人有好多雕像，成日都有用大理石整、擺出各式各樣嘅姿勢嘅女人雕像，而希臘嘅雕塑藝術喺鄰近嘅兩河流域文明同古埃及嘅影響下發展，到咗公元前 650 年左右，古希臘雕塑正式成形，自成一套風格，有各種中至大型（起碼好似大人咁高）嘅雕像，喺神殿俾人擺嚟描繪個樣生得靚嘅少男少女同古希臘人心目中嘅天神（呢啲雕像好多時都係唔著衫嘅；可以睇吓維納斯像），又有雕像係喺墓穴嗰度擺嚟描繪過咗身嘅人，呢啲雕像通常都係油咗顏色嘅（不過喺俾現代人發現嗰陣經已甩嗮色），而古希臘式嘅雕塑藝術仲有傳播到去希臘以外嘅歐洲地區[61]。
一個古希臘青銅像公元前 5 世紀
海神波士頓（Poseidon）嘅雕像公元前 2 世紀
赫密士（Hermes）嘅雕像公元前 2 世紀
一個古希臘墓穴嘅浮雕
古羅馬喺文化上深受古希臘影響，而古羅馬雕塑（Roman sculpture）亦都唔例外。當時嘅羅馬共和國（Roman Republic）征服咗希臘嘅土地，控制咗成半個歐洲；到咗公元前 2 世紀嘅時候，喺羅馬做嘢嘅雕塑家經已多數都係希臘人，呢啲雕塑家好多都係俾古羅馬捉咗嚟做奴隸嘅，而且古羅馬嘅人又好興由希臘嗰度搶或者買雕像，將呢啲雕像帶返去羅馬帝國權力中心羅馬嗰頭，甚至攞古希臘嘅雕像嚟裝飾羅馬人嘅神殿[註 4]，於是古羅馬雕塑就喺呢種深受古希臘影響嘅環境下發展。古羅馬雕塑喺好多特性上都同古希臘雕塑相似，不過零舍出名整人像，尤其係富裕嘅中產階層羅馬人會請雕塑家整佢哋嘅人像[62]。
一個古羅馬墓穴嘅浮雕公元前 2 世紀
羅馬帝國皇帝克勞狄嘅胸像公元前 50 年
羅馬帝國開國皇帝奧古斯都嘅雕像公元前 1 世紀
一個古羅馬浮雕公元前 13 年
公元 5 世紀打後，隨住西羅馬帝國倒塌，歐洲正式步入中世紀。喺中世紀嘅歐洲，唔同行業嘅工匠同商人興建立公會（guild），每個公會各自負責監控屬佢嗰行嘅歐洲人做嘢同埋組織嗰行嘅貿易[63]；另一方面，中世紀嘅歐洲全面開始基督教化：遠古時期嘅歐洲人興拜嗰啲希臘羅馬噉嘅多神信仰走向衰落，並且俾一神論嘅基督教取代，早期嘅基督教好反對拜偶像，對於打前時期（俾人攞嚟拜）嘅天神雕像相當反感，出現咗破壞偶像主義嘅現象，而且神職人員同商人帶住雕塑方面嘅知識同埋改革歐洲藝術嘅意欲行勻成個歐洲大陸，令到歐洲嘅雕塑藝術起咗重大變化，而喺黑暗時代（Dark Age）過後，10 世紀嘅歐洲喺文化同經濟上開始繁榮返，出現咗羅曼式（Romanesque）同哥德式（Gothic）等嘅新藝術風格，例如喺當時嘅歐洲，象牙雕頗為盛行，係有錢階層嘅代表[64]。
法國一間古老教堂嘅浮雕1130 年代
描繪聖母同耶穌嘅象牙雕13 世紀尾
沙特爾主教座堂上描繪三賢士嘅浮雕1145 年
蘭斯大教堂嘅雕像13 世紀
15 世紀係歐洲（尤其係意大利半島嗰頭）進入文藝復興嘅時代，係歐洲史上一個出咗大量出名雕塑作品嘅時代：喺呢個時代，歐洲人發明咗一樣革命性嘅技術－印刷術，印刷術令歐洲人有得大規模印書同分享知識，搞到教會冇得再獨佔住啲知識，令到歐洲人重拾對古希臘同古羅馬嘅興趣，並且郁手整一啲仿古典嘅雕塑作品，於是呢啲歐洲人帶動咗一股新嘅藝術風潮，雕塑就自然走唔甩[65]。當時嘅有錢人好興出錢請雕塑家整雕塑作品，又會用雕塑嚟做公眾地方嘅裝飾，整咗大量描繪成年男女以至細路嘅雕塑作品。米高安哲羅（Michelangelo）係喺 1500 年 1520 年間活躍嘅一位著名雕塑家，喺古典雕塑嘅影響下整咗《大衛像》（David）、《哀悼基督》（Pietà）同埋《摩西像》（Moses）等多件舉世聞名嘅作品，當中例如《大衛像》就俾話佢喺姿勢上似古典嘅雕像[66]。
有關文藝復興後嘅歐洲藝術風格嘅例子，可以睇巴洛克（Baroque）。
《哀悼基督》呢件作品描繪抱住耶穌屍體、悲痛不已嘅聖母。
《大衛像》
《摩西像》
羅馬一個噴水池上嘅雕像17 世紀
古代中國嘅雕塑藝術歷史相當悠久：中國雕塑最少可以追溯至商朝（公元前超過 1,500 年），當時商朝嘅人喺整青銅嘅金工技術上經已相當成熟，出咗大量用嚟做祭祀等用途嘅青銅器，而呢啲青銅器上面往往有複雜嘅浮雕，會描繪動物但又有純抽象性嘅幾何圖案[註 5]；打後少少嘅秦朝又有好出名嘅秦始皇兵馬俑（公元前 3 世紀），呢啲雕像描繪咗超過 8,000 個士兵，俾秦始皇攞嚟做陪葬品[67]。而喺呢啲時期佔領嶺南地區嘅百越人都有整雕塑，而且不乏平民化嘅作品[68]。一般嚟講，公元前嘅時期嘅中國雕塑喺風格上嘅一大特徵係冇乜宗教性質嘅雕像－儒教等喺呢個時代佔據咗中國嘅宗教多數都唔興整神靈嘅雕像嚟拜，要去到打後嘅唐朝等嘅朝代先至開始有大型嘅宗教性雕像[69]。
一個商朝嘅青銅鼎；鼎表面有浮雕。
兵馬俑
越國雕像公元前 200 年
兵馬俑由上面望嘅樣
唐朝（618 - 907 年）同宋朝（960 - 1279 年）係漢傳佛教開始進入全盛嘅時代。當時佛教嘅相關文化（例如係印度嘅文化）經絲綢之路傳入中國，佛教徒好多時都興整佛祖或者觀音等宗教人物嘅雕像，於是唐朝同宋朝嘅雕塑喺風格上嘅一大特徵就係有大量嘅宗教性雕塑（尤其係大型嘅），用料上由木以至石頭同玉都有[70]，出名嘅例子有喺四川嘅樂山大佛，又或者係佛祖同觀音等人物嘅木雕（廿世紀前嘅木雕保留到超過 500 年一般俾人覺得算係好勁）；另一方面，呢個時代嘅中國冇乜描繪皇室成員嘅雕塑作品－呢點同（例如）打前少少、好興整皇帝雕像嘅羅馬帝國好唔同，噉據講係因為喺唐朝同宋朝，皇帝嘅形象俾人認為係私人嘅，唔俾得外人知，不過皇帝嘅陵墓同廟等嘅地方依然好多時都有豪華、描繪動物形象嘅雕像同浮雕[69]。
中國雕塑嘅另一個特徵係雕塑家嘅地立頗低：喺古希臘同古羅馬，雕塑家好多時都係奴隸，但起碼有啲雕塑家能夠喺作品上留名[71]；而中世紀同打後嘅歐洲雕塑家仲會俾人請佢哋整雕塑，令雕塑家嘅地位提升[66]；相比之下，古代中國嘅雕塑家屬士農工商當中嘅「工」，地位唔高，就算整咗受人鍾意嘅作品，都唔會喺作品上面留名；因為噉，廿世紀前嘅中國雕塑史上難以出到好似米高安哲羅噉嘅名家[72]。
樂山大佛由下向上望
唐朝佛祖像650 年
宋朝玉杯12 世紀
坐喺度嘅木觀音像11 世紀北宋
嶺南建築（粵拼：ling5 naam4 gin3 zuk1），又叫粵式建築，係喺 14 世紀嘅嶺南興起嘅一種建築風格。嶺南建築好有特色：同中原嗰頭比起嚟，嶺南氣候又熱又濕立立，如果將中原嗰套建築風格直接搬落嚟嘅話，會好容易有發霉呢類濕滯嘢。所以粵人整咗一套同中原人唔同嘅建築風格。古典嶺南建築通常比較輕，而且會用通透同冇咁易發霉嘅材料起，色水會偏好灰白或者係綠呢啲柔和嘅色調，而且嶺南民居建築仲有好多露台呢類嘅開放式結構，等人有得唞涼。傳統上，嶺南建築一大特徵係雕像同浮雕多：同其他唐人起嘅祠堂比起上嚟，粵人嘅祠堂鍾意擺好多用木同石頭整嘅人物靈獸雕塑嚟做裝飾，達到「光宗耀祖」嘅效果。嶺南建築雕塑喺主題上好多樣，有歷史故事、神話傳說、吉祥圖案、飛禽走獸、奇花異草呀噉，亦都有啲係用本地特色嘅景物，好似係洋桃、番石榴、木棉同榕樹呢啲嶺南地區成日都見到嘅生果同植物[5]。
廣州陳氏書院嘅雕像裝飾
陳氏書院嘅浮雕
現代雕塑（modern sculpture）係喺廿世紀初嘅歐美興起嘅雕塑藝術風格。一般認為，現代雕塑係由法國雕塑家羅丹（Auguste Rodin）喺 1900 年嗰陣响巴黎搞展覽而帶起嘅，當時羅丹展示咗《思索者》等嘅作品[73]。打後西班牙藝術家畢加索（Pablo Picasso）帶起咗立體主義（cubism）呢門藝術流派：呢個流派嘗試將一件藝術品所描繪嘅事物抽象化成一塊塊平面同埋立方體等嘅基本幾何形狀，展現事物嘅基本構造，唔再好似打前嘅歐洲藝術噉，成日都堅持「要畫或者雕到同實物一樣」先算係靚；除此之外，畢加索又採取咗喺當時好嶄新嘅做法，用多嚿唔同嘅物體砌出佢想要嘅雕像（組合塑法），而唔係靠雕琢或者鑄造[74]。另一方面，超現實主義（surrealism）嘅風潮興起，呢種藝術講求特登唔跟現實，而呢點同「要畫或者雕到同實物一樣」啱啱相反[75]。上述嘅呢啲藝術革命創出咗現代雕塑－高度抽象化、唔追求「似實物」同埋唔追求學院化嘅新雕塑藝術。現代雕塑到咗廿一世紀初都仲有繼續發展緊[76]。
《飄浮人形》（Floating Figure）加斯當·拉查斯，1927 年
《一家人》（Family Group）亨利·摩亞，1950 年
以色列博物館展出嘅《CUBI VI》大衛史密夫，1963 年
喺香港展出嘅《雙重橢圓形》（Double Oval）亨利·摩亞，1966 年
雕塑嘅地位喺亞巴郎諸教（Abrahamic religions；包括猶太教、基督教同伊斯蘭教呢三個認同亞巴郎嘅地立嘅宗教）當中係一條好有爭議性嘅問題。簡單噉講，亞巴郎諸教傳統上係堅信一神論，認為宇宙當中除咗上帝之外冇嘢係應該受人崇拜嘅，所以對於拜偶像（idolatry；指當雕像等嘅物體係神噉拜）極之反感，當中伊斯蘭教仲嚴到禁止信徒製作雕像，而伊斯蘭教盛行嘅中東亦都因為噉而喺 8 世紀（大規模改信伊斯蘭教）之後近乎冇嗮雕像藝術[77][78]。猶太教同基督教相比之下寬鬆啲，當中羅馬天主教對雕像比較包容，一般都俾信徒面向住聖母同聖人嘅雕像祈禱[79]，而猶太教以及新教通常都唔會俾信徒整宗教性質嘅雕像，但一般都容許非宗教性嘅雕像[80]。
因為亞巴郎諸教對雕像嘅忌諱，亞巴郎諸教各教喺歷史上都有出現破壞偶像主義（iconoclasm），即係指啲信徒出於宗教目的而走去大規模噉破壞雕像，尤其係異教徒嘅宗教偶像。例如係歐洲喺 16 世紀嗰時搞宗教改革（Reformation），呢場改革涉及對（當時經已存在咗差唔多成 1,000 年嘅）羅馬天主教會嘅不滿，亦引致新教嘅出現，而期間有好多激進嘅信徒都走去破壞羅馬天主教會好興整嘅宗教雕像同浮雕。呢點俾人指搞到歐洲喪失咗好多有歷史價值嘅雕塑作品[81]；類似嘅事就算到咗廿一世紀都仲有發生，例如係自從廿世紀尾開始，基督新教開始喺韓國廣傳，有唔少韓國新教徒都唔老嚟韓國嗰啲古老嘅佛教雕像，認為噉係拜偶像，仲出咗多單「新教徒走去放火破壞佛寺同佛教雕像」嘅案[82]。
順帶一提，「Iconoclasm」呢個英文字源自古希臘文嘅「εἰκών-」（羅馬字：eikṓn-，「聖像」噉解）同「κλάω」（羅馬字：kláō-，「打爛」噉解）嘅結合[83]。
座標: 30°49′24.2″N 111°0′13.2″E﻿ / ﻿30.823389°N 111.003667°E﻿ / 30.823389; 111.003667
三峽大壩（粵拼：saam1 haap6 daai6 baa3）係喺中國長江三峽地方起嘅堤壩，係一項好大型嘅水利工程，響起嗰陣叫佢做三峽工程。條壩響正三峽之中嘅西陵峽，即係秭歸縣三斗坪。條壩起來主要係調節長江水流，壩閘咗嘅江水就變成三峽水庫，而條壩本身就都係水力發電廠，叫三峽水電站。因為呢項工程規模好大，關係到各方面嘅利益，所以一直都引起好大爭論。
呢個工程由1919年孫文提出起計，一直拗起唔起拗咗七十三年，所以到完工夾埋就用咗90年。
喺長江三峽起大壩嘅構想，可以追溯到中華民國之父孫文，佢喺《建國方略》（1919年發表）一書認為長江「自宜昌以上，入峽行」嘅呢一段「當以水閘堰其水，使舟得溯流以行，而又可資其水利」（第二計劃第四部庚）。按呢個設想，1940年代中期，國民政府同美國墾務局簽約，準備利用美國資金起水電站，同邀請嗰個局總工程師、世界知名水利專家薩維朱（John Lucian Savage）嚟中國考察。薩維朱喺三度實地考察三峽地區後，寫咗《揚子江三峽計劃初步報告》，認為三峽工程可行，重安排開展前期工作，但後來因為中國內戰，呢件事無疾而終。
中華人民共和國成立之後，由於長江上游周不時發洪水，威脅武漢等長江中游城市嘅安危，所以重提三峽工程。毛澤東1953年初，視察三峽時嗰陣，曾經話：「三峽水利樞紐係需要修建而且可能修建㗎」，「但最後落決心確定修建及同埋幾時開始修建，要等各個重要方面嘅準備工作基本完成之後，先可以作出決定。」。又作「更立西江石壁，截斷巫山雲雨，高峽出平湖。」（《水調歌頭·游泳》）嘅詞句表示出建設三峽工程嘅設想，並指定由國務院總理周恩來督辦。喺周恩來嘅主持下，開始咗三峽工程嘅勘探、設計、論證工作，並邀請咗蘇聯嘅水利專家參與。當時水利領域內支持工程上馬嘅林一山等人，同反對方黃萬里、李銳等人，爭論得非常激烈。喺呢種情況下，考慮到國力、技術同國內國際形勢等其他因素，毛澤東最終決定暫緩實施三峽工程，「積極準備，充分可靠」，先修建葛洲壩水電站，作為三峽水電站嘅實驗工程。
葛洲壩水電站位於湖北省宜昌市區，1971年開工，「邊設計、邊準備、邊施工」，但無幾耐之後就因為施工質量實在唔合格而停工。喺多次修改設計同施工方案之後，喺1974年復工，1981年實現長江截流，1988年全部建成。電站係無調節能力嘅徑流式水電站，共安裝19台12.5萬千瓦和2台17萬千瓦水輪發電機組，總裝機容量271.5萬千瓦，一度係中國最大嘅發電廠。
文化大革命結束之後，中國提出建設「四個現代化」嘅口號，要興建一批骨幹工程來拉動國民經濟嘅發展，三峽工程於是再次提上議事日程。1983年水利電力部提交咗工程可行性研究報告，並着手搞前期準備。1984年國務院批准咗呢份可行性研究報告，但係喺1985年嘅中國人民政治協商會議上，以周培源、李銳等為首嘅好多政協委員表示咗強烈反對。於是，由1986年到1988年，國務院又召集張光斗、陸佑楣等412位專業人士，分十四個專題對三峽工程進行全面重新論證，結論認為技術方面可行、經濟方面合理，「建比唔建好，早建比晚建更為有利」。不過呢個之後爭論唔但只冇平息，各方反對嘅聲浪更大，李鵬等國務院領導人睇到喺難以取得比較一致意見嘅情況下，將工程議案提交畀第七屆全國人民代表大會第五次會議審議，呢個係中華人民共和國歷史上繼1955年三門峽水電站之後第二件提交全國人民代表大會審議嘅工程建設議案。1992年4月3號議案獲得通過，標誌住三峽工程正式進入建設期。
三峽大壩嘅選址最初有南津關、太平溪、三斗坪等多個候選壩址。最終選定嘅三斗坪壩址，位於葛洲壩水電站上游38千米處，地勢開闊，地質條件為較堅硬嘅花崗岩，地震烈度細[1]。江入面有一沙洲中堡島，將長江一分為二，左側係寬約900米嘅大江同江岸邊嘅小山罈子嶺，右側係寬約300米嘅後河，可為分期施工提供便利。
關於大壩嘅壩高，喺籌劃中曾經有低壩、中壩、高壩三種方案。1950年代，喺蘇聯專家嘅影響下，各方多支持高壩方案。到咗1980年代初，「短、平、快」嘅思路佔咗主流，所以低壩方案非常流行。但係，出於為重慶改善航運條件嘅考慮，各方最終同意建設中壩。
三峽大壩係混凝土重力壩，佢壩長2335米，底部寬115米，頂部寬40米，高度185米，正常蓄水位175米。大壩壩體可抵禦萬年一遇嘅特大洪水，最大下洩流量可達每秒鐘10萬立方米。整個工程嘅土石方挖填量約1.34億立方米，混凝土澆築量約2800萬立方米，耗用鋼材59.3萬噸。水庫全長600餘千米，水面平均寬度1.1千米，總面積1084平方千米，總庫容393億立方米，其中調洪庫容約220億立方米，調節能力為季調節型。
三峽大壩設計成由多個功能模塊組成，從左至右（面向下游）依次為永久船閘、升船機、洩沙通道（臨時船閘）、左岸大壩同電站、洩洪壩段、右岸大壩及電站、山體地下電站等。大壩嘅永久船閘係雙線五級船閘，建喺罈子嶺背對長江嘅一側，年通過能力5000萬噸。
三峽水電站嘅機組佈置喺大壩嘅後側，共安裝32台70萬千瓦水輪發電機組，其中左岸14台，右岸12台，地下6台，另外仲有2台5萬千瓦嘅電源機組，總裝機容量2250萬千瓦，遠遠超過位居世界第二嘅巴西伊泰普水電站。機組設備主要由德國伏伊特（VOITH）公司、美國通用電氣（GE）公司、德國西門子（SIEMENS）公司組成嘅VGS聯營體同法國阿爾斯通（ALSTOM）公司、瑞士ABB公司組成的ALSTOM聯營體提供。佢哋喺簽訂供貨協議時嗰陣，都已經承諾將相關技術無償轉讓畀中國國內嘅電機製造企業。三峽水電站嘅輸變電系統由中國國家電網公司負責建設同管理，預計共安裝15回500千伏高壓輸電線路連接至各區域電網。
三峽工程喺建設中全面實行項目法人負責制、招標投標制、建設工程監理制、合同管理制等制度，以確保工程質量。為咗實現競爭，仲將主要建設項目拆成單項進行招標。三峽工程嘅業主係中國長江三峽工程開發總公司，設計單位同主要監理單位都係水利部長江水利委員會。主要施工單位有中國葛洲壩集團公司（葛洲壩股份有限公司）、中國安能建設總公司（中國人民武裝警察部隊水電部隊）、中國水利水電第四工程局（聯營體）、中國水利水電第八工程局（聯營體）、中國水利水電第十四工程局（聯營體）等，呢啲企業曾經承擔咗包括葛洲壩水電站、二灘水電站、引灤入津工程在內嘅好多大型水利工程建設。
三峽工程預測嘅靜態總投資大約係900億元人民幣（1993年5月末價格），其中工程投資500億元，移民安置400億元。預測動態總投資將可能達到2039億元，估計實際總投資約1800億元左右。建設資金主要來自三峽工程建設基金即電費附加費。國務院1992年規定，全國人民每使用1千瓦時電就需附加上交0.003元以投入三峽工程，此後呢個數字又多次調升，有啲省份甚至達到0.0124元。1994年起，葛洲壩水電站嘅利潤都直接轉為三峽建設資金。到2002年，以葛洲壩電廠為主體嘅中國長江電力股份有限公司成立，掌管葛洲壩同三峽嘅所有發電資產。嗰間公司2003年喺上海證券交易所公開發行股票上市，佢募集嘅資金同之後獲得嘅發電利潤都成為建設資金嘅重要來源。另外，三峽總公司仲發行咗幾期國內債券募集資金。
全國人大通過興建議案之後，1993年，國務院設立咗三峽工程建設委員會，係工程嘅最高決策機構，由國務院總理兼任委員會主任。之後，工程項目法人中國長江三峽工程開發總公司成立，實行國家計劃單列，由國務院三峽工程建設委員會直接管理。1994年12月14號，各方喺三峽壩址舉行咗開工典禮，宣告三峽工程正式開工。
三峽工程嘅總體建設方案係「一級開發，一次建成，分期蓄水，連續移民」。工程共分三期進行，總計約需17年，目前已全部完成。
一期工程由1993年初開始，利用江中嘅中堡島，圍護住佢個右側後河，築起土石圍堰深挖基坑，並修建導流明渠。喺呢段期間，大江繼續過流，同時喺左側岸邊修建臨時船閘。1997年導流明渠正式通航，同年11月8號實現大江截流，標誌住一期工程達到預定目標。
二期工程由大江截流後嘅1998年開始，喺大江河段澆築土石圍堰，開工建設洩洪壩段、左岸大壩、左岸電廠同永久船閘。喺呢個階段，水流通過導流明渠下洩，船舶可以由導流明渠或者臨時船閘通過。到2002年中，左岸大壩上下游嘅圍堰先後打破，三峽大壩開始正式擋水。2002年11月6號實現導流明渠截流，標誌住三峽全線截流，江水只可以通過洩洪壩段下洩。2003年6月1號起，三峽大壩開始下閘蓄水，到6月10號蓄水至135米，永久船閘開始通航。7月10號，第一台機組並網發電，到當年11月，首批4台機組全部並網發電，標誌住三峽二期工程結束。
三期工程喺二期工程嘅導流明渠截流後就開始咗，首先係搶修加高一期嗰陣喺右岸修建嘅土石圍堰，同喺佢保護下修建右岸大壩、右岸電站同地下電站、電源電站，同時繼續安裝左岸電站，將臨時船閘改建成洩沙通道。成個工程喺2009年全部完工，2012年電站最後一臺機組交付，成個工程完工。三峽大壩已經喺2006年5月20號完工。
2003年三峽水庫蓄水之前，國務院三峽工程驗收組喺大壩表面發現咗80多條裂縫，呢件事經媒體披露之後，引起社會上對三峽工程質量嘅紛紛議論。但係據驗收組副組長潘家錚解釋，呢啲裂縫的確存在，但極之細微，最闊唔超過0.2毫米，對大壩安全幾乎冇影響，而且呢啲裂縫嘅產生都係技術問題，絕對唔係質量問題，世界上其他一切水電站都存在呢種裂縫。
2005年1月，中國國家環境保護總局公佈咗三十個未辦理環保手續就違規開工嘅工程項目名單，其中包括三峽電源電站同三峽地下電站。三峽總公司一開始對呢樣嘢極力爭辯，唔顧環保總局嘅停工命令，繼續施工，雙方形成頂牛之勢。後來喺國家發展和改革委員會嘅調解下，三峽總公司被迫認錯停工，繳納罰款。直到2005年4月，喺補辦完所有手續之後，先至重新開工。
三峽工程自開工以來，就一直有媒體報道其中存在部分貪污腐敗現象。到2004年末，查處嘅貪污資金已有4000幾萬，大部分都係挪用或者侵佔移民款。
三峽電廠唔係獨立法人，佢係中國長江電力股份有限公司嘅下屬單位。三峽樞紐除通航建築以外嘅所有設備設施都由三峽電廠管理，包括左岸電站、右岸電站、地下電站、電源電站、洩洪設施、大壩水工建築等。
三峽左岸電站全部14台機組都已經投產，總裝機容量達到980萬千瓦。右岸電站預計喺2007－2008年完成全部12台機組嘅安裝。左岸電站機組投產情況如下：
由三峽工程籌建嘅嗰一刻開始，佢就同各種爭議相伴。早期嘅不同意意見多偏重於經濟和技術因素，普遍認為經濟上無法支撐，技術上亦都難以實現預定目標，並且移民嘅難度極大。
到咗1980年代後，隨著改革開放嘅持續，中國國內關於三峽工程嘅爭論更加廣泛，涵蓋咗政治、經濟、移民、環境、文物、旅遊等各個方面。
三峽工程嘅支持者們相信工程將具有巨大嘅經濟和社會效益，並且能夠拉動整個國家國民經濟嘅發展。而反對者們就認為工程勞民傷財，係政府領導人好大喜功、打算青史留名嘅表現。
1992年國務院向全國人民代表大會提交三峽工程建設議案嘅舉動，便被廣泛質疑係李鵬等領導人刻意要將三峽工程辦成「鐵案」。當時有人認為人大代表多唔係專業人士，由他們來決定工程嘅命運並唔合適。而即使喺審議過程中，人大代表們都普遍反映國務院提交議案中嘅可行同唔可行理由嚴重唔對稱，甚至還抱怨官方用種種手段干擾同影響人大代表嘅決策。1992年4月7日議案終於進入表決程序，共有2633名人大代表參與表決，結果是贊成1767票，反對177票，棄權664票，未按表決器嘅有25人。表決雖然獲得通過，但贊成票只佔總票數嘅三分之二左右（67%），是迄今為止中國全國人大所通過嘅得票率最低嘅議案。
國務院向各省強制徵收三峽工程建設基金嘅做法，曾經一度受到一啲省份嘅抵制，後來喺國務院嘅三令五申之下，先至勉強募集到位。另外，由於三峽工程引發嘅好多環保問題，都令佢喺國際上備受指責，從而難以喺海外籌集資金。
喺國防安全方面，有人擔心一旦中國捲入戰爭或者遭受恐怖主義襲擊，三峽大壩將會成為受襲嘅目標。不過樂觀者認為，轟炸呢種關係數億人民生命嘅民用目標係嚴重違反國際法嘅行為，喺現代戰爭中當然唔會出現，而三峽大壩極其龐大，一般恐怖組織所使用嘅手段都難以對大壩造成整體性損毀，即使係炸較薄弱嘅船閘，由於有五級船閘，而且建喺同大壩並唔相連嘅罈子嶺，所以都不會引起潰壩。
三峽工程主要有三大效益，即防洪、發電同航運，其中防洪被認為係三峽工程最核心嘅效益。
歷史上，長江上游河段同佢多條支流成日發生洪水，每次特大洪水嘅時候宜昌以下嘅長江荊州河段（荊江）都要採取分洪措施，淹沒鄉村同農田，以保障武漢嘅安全。喺三峽工程建成後，佢巨大庫容所提供嘅調蓄能力將會可以令下游荊江地區抵禦百年一遇嘅特大洪水，亦都有助喺洞庭湖嘅治理同荊江堤防嘅全面修補。
三峽工程嘅經濟效益主要體現喺發電。佢喺中國西電東送工程中線嘅巨型電源點，非常靠近華東、華南等電力負荷中心，所發嘅電力將主要賣畀華中電網嘅湖北省、河南省、湖南省、江西省、重慶市，華東電網嘅上海市、江蘇省、浙江省、安徽省，以及南方電網嘅廣東省。三峽嘅上網電價按照各受電省份嘅電廠平均上網電價確定，喺扣除相應嘅電網輸電費用後，約為0.25元。由於三峽電站係水電機組，佢嘅成本主要係折舊同貸款嘅財務費用，因此利潤非常高。由於長江屬於季節性變化較大嘅河流，就算三峽電站嘅裝機容量大於伊泰普水電站，但係佢嘅發電量就少於後者。
喺三峽建設嘅早期，曾經有人認為三峽水電站建成後，佢強大嘅發電能力將會造成電力供過於求。但現在睇嚟，就算三峽水電站全部建成，佢裝機容量都僅及到嗰時中國總裝機容量嘅3%，並唔會對整個國家嘅電力供需形勢產生好大影響。而且自2003年起，中國出現咗嚴重嘅電力供應緊張局面，煤炭價格飆升，三峽機組適逢嗰時開始發電，喺它運行嘅頭兩年裡，發電量均超過咗預定計劃，供小於求。
自古以來，長江三峽段下行湍急，唐代詩人李白曾有「朝辭白帝彩雲間，千里江陵一日還，兩岸猿聲啼不住，輕舟已過萬重山。」（《早發白帝城》）嘅千古名句。但同時，船隻向上游航行嘅難度也非常大，並且宜昌至重慶之間僅可通行三千噸級嘅船舶，所以三峽嘅水運一直以單向為主。到三峽工程建成後，嗰段長江將成為湖泊，水勢平緩，萬噸輪可由上海通達重慶。而且通過水庫嘅放水，還可改善長江中下游地區喺枯水季節嘅航運條件。不過由於永久船閘分為五級，因此通行速度較慢，理論上過閘要2個鐘頭40分鐘，喺目前實際運行中，往往需要4個小時以上先可以通過。
移民係三峽工程最大嘅難點，喺工程總投資中，用於移民安置嘅經費就佔到咗45%。當三峽蓄水完成之後，將會淹沒興山縣等129座城鎮，其中包括萬州、涪陵等兩座中等城市同十多座小城市，預計移民數量將大大超過工程初期計劃嘅數量，涉及移民超過120萬人，涉及湖北、重慶的20個縣、區(市)， 安置地遍及全國10餘個省(直轄市)，歷時長達20幾年，係世界之最。移民嘅置主要通過就地後靠或者就近搬遷嚟解決，但後來發現，水庫淹沒咗大量耕地，從而導致整個庫區人多地少，生態環境趨於惡化，於是對農村人口又增加咗一種移民方式，就係由政府安排，舉家外遷至其他省份居住，目前已經有大約14萬名庫區移民遷到上海、江蘇、浙江、安徽、福建、江西、山東、湖北（庫區外）、湖南、廣東、重慶（庫區外）、四川等省市生活。
為解決移民問題，政府喺1980年代中期曾籌備設立三峽省予以統籌管理，但後來考慮到該地區較為貧困，新成立嘅省恐難以實現經濟自立，並且湖北省抵制情緒嚴重，方案最終只好作罷。到了三峽工程正式開工後，為促進佔庫區移民總數85%嘅重慶市喺移民問題上嘅積極性同主導性，中央政府決定推動重慶升格為直轄市，並喺1997年3月14號由全國人大以88%嘅贊成票通過。重慶直轄市於當年6月14號正式成立，包括了原四川省嘅重慶、萬州、涪陵同黔江四個地區嘅範圍，因此它雖然被稱為市，但實質上更接近於省。
三峽工程實行「開發性移民」模式，即在移民嘅同時，都伴隨進行大規模嘅基礎設施建造同產業建設，根本目的係要改善民眾嘅活水平。佢嘅經費除咗由三峽建設基金撥付之外，三峽總公司喺電站投產後嘅若干年內每年都要支付畀地方政府一筆資金用於移民安置。另外，國家仲要求全國嘅二十一個省市，每個省對口支援三峽庫區嘅一個縣。
但係，三峽移民由最開始就出現了嚴重嘅腐敗同資金挪用問題，地方政府同官員挪用移民資金用於其它項目嘅現象非常嚴重，國務院總理朱鎔基由李鵬手中接管三峽建委主任之後，一再警告大小官員們謹慎行事，三峽移民經費萬萬動不得，稱佢為「碰不得嘅高壓電線」。迄今為止，三峽重慶庫區因貪污賄賂、瀆職侵權而落馬嘅官員已經超過238名。其中，最為引人注目的是開縣縣委常委、副縣長熊聖中喺三峽移民工作中，以造虛假移民戶口方式，套取國家移民補償資金案件。由於庫區移民款嘅挪用問題導致移民補償款缺口太大，有很大部分移民反映未得到合理的補償。
三峽工程庫區移民目前嘅現狀係，雖然移民城鎮嘅基礎建設較快，但係工業發展較差，大批搬遷嘅企業破產倒閉，庫區整體呈現出一種產業空心化嘅狀態，經濟增長緩慢，失業率較高。農村經濟停滯，農民收入下降，引發一系列社會問題，如2004年數萬人包圍萬州市政府的「萬州事件」。
由於有三門峽水電站嘅前車之鑒，所以泥沙問題始終係三峽工程技術討論嘅重中之重。據測算，長江上游江水每立方米含沙1.2千克左右，每年通過壩址嘅沙量在5億噸以上。在三峽工程未建之前，呢啲泥沙大量淤積喺曲折嘅荊江河段，抬高咗河床水位，並危脅到整個江漢平原同洞庭湖平原嘅安危。
當三峽水庫形成後，受水勢變緩同庫尾地區回水影響，泥沙必然會喺水庫內尤其係大壩同庫尾（回水嘅影響）淤積。不過樂觀者認為，長江嘅含沙量有季節性差異，汛期江水中嘅含沙比例比枯水期大，所以三峽水電站可以採用「蓄清排渾」嘅方法來應對，即係喺汛期時加大排水量令渾水出庫，喺枯水季節大量蓄積清水，便可以減少泥沙喺水庫內嘅淤積，呢方式同目前水電站嘅一般運行方式基本一致，所以不用過於擔心三峽嘅泥沙淤積嘅問題。他們認為喺三峽蓄水嘅初期，排沙比例只有30%至40%，將發生輕度淤積，但主要係填充死庫容，影響不大，隨著水庫運行時間嘅增長，排沙比例會逐漸提高，在80至100年後，將基本達到平衡，不再出現新嘅淤積，舊有淤積都可以通過由臨時船閘改建嘅洩沙通道同加強疏浚等方法清理。嗰時水庫將依然保持90%左右的庫容，唔會對發電、航運同埋沿岸城鎮尤其係重慶造成大嘅不良影響，而且隨住長江上游植樹造林、水土保持工作嘅進展，江水嘅泥沙含量亦都將會慢慢下降。
但係工程嘅反對者好似黃萬里咁認為，長江上游河流所攜裹嘅除咗泥沙，仲有大粒啲嘅鵝卵石，喺三峽大壩築起之後將會極難排出，會造成堵塞，並且向上游延伸，進而影響重慶。之後喺2002年10月，國務院批准由三峽總公司承建長江上游干流金沙江上的烏東德、白鶴灘、溪洛渡同向家壩等四座巨型水電站，其建設目的之一就係為咗分擔三峽庫區嘅泥沙淤積，減緩三峽庫區嘅泥沙淤積速度，呢個亦都再度引起某些人們對三峽泥沙問題嘅擔憂。
同沙淤積問題同樣極具爭議嘅，介有水位問題。喺三峽蓄水到135米後，有人發現從由大壩到庫尾之間嘅水位落差多達34.7米，遠遠超過咗工程論證報告認為嘅0.4米，因此擔憂重慶可能會喺三峽完全蓄水之後被淹沒。不過三峽驗收組副組長潘家錚對佢解釋，論證報告中計算嘅是滿蓄水後嘅情況，而且而家嘅庫尾水位其實係天然水位，它同大壩水位目前存在住巨大落差並唔人意外。
三峽工程對環境同生態嘅影響非常廣，其中對庫區嘅影響最直接同顯著，對長江流域也存在重大影響，甚至介有人認為三峽工程將會令到全球嘅氣候吊海洋環境發生重大變化。
庫區嘅人對三峽工程影響環境嘅最大擔憂來自於水庫嘅污染。目前三峽兩岸城鎮同遊客排放嘅污水同活垃圾，都未經處理直接排入長江。喺蓄水後，由於水流靜態化，污染物唔可以及時下瀉而蓄積喺水庫中，因此已經造成咗水質惡化同垃圾漂浮，並可能引發傳染病，部分城鎮已喺其他水源採集生活用水。同時大批移民開墾荒地，都加劇了水體污染，並產生水土流失嘅現象。對此，當地政府正在大力興建污水處理廠同垃圾填埋場以解決污染問題，如果發現污染過於嚴重，都可能會採取大壩增加下洩流量來實現換水。
三峽水庫庫容極大，因此必然會增加庫區地震嘅頻率。但支持工程嘅人士認為，當時論證壩址嘅時候，非常重要嘅一個考慮因素就係地質條件，三斗坪附近嘅巖體比較完整，斷裂少，歷史上亦極少發生有感地震，因此唔太可能發生破壞劇烈嘅強震。三斗坪嘅上游地區，地質條件主要係碳酸鹽巖，發生地震嘅可能性較大，但烈度估計最高都唔會超過6級，而三峽嘅主要建築物都係按照防7級地震烈度嚟設計架。由於三峽兩岸山體下部未來長期浸泡，因此山體滑坡、塌方同泥石流嘅頻率會增加，呢個將會係三峽工程所能造成嘅主要地質災害。而工程嘅反對者就質疑論證過程只考慮咗地質嘅靜態狀況，冇考慮蓄水後可能帶來嘅地質條件質變。
根據葛洲壩水電站嘅運行經驗，三峽工程將會對周邊生態造成嚴重嘅衝擊。因為有大壩阻隔，魚類無法正常通過三峽，佢哋嘅生活習性同遺傳等會發生變異。三峽完全蓄水後將淹沒560多種陸生珍稀植物，但佢哋當中絕大多數喺淹沒線以上都有分佈，只有疏花水柏枝同荷葉鐵線蕨兩種完全喺淹沒線以下，而家都已經遷植。
三峽蓄水後，水域面積擴大，水嘅蒸發量上升，因此會造成附近地區日夜溫差縮小，改變庫區嘅氣候環境。由於水勢同沙量嘅變化，三峽仲可能改變下游河段嘅河水流向同沖積程度，甚至可能會影響東海，甚至改變全球嘅環境。但係考慮到各海洋互通，以及長江三峽以下嘅一千多公里流程中仲有湘江、漢江、贛江等多條重要支流嘅水量匯入，因此估計唔會點影響全球海洋同氣候環境。而且環境嘅變化由多種可變因素交織形成，極其複雜，所以無法確定三峽工程會點影響環境。
三峽工程亦有啲益環境嘅作用。三峽水電站，將會代替大批火電機組，每年減少消耗煤炭5000萬噸，減少排放二氧化硫等污染物同二氧化碳等溫室氣體。
長江三峽係中國著名嘅風景名勝區，佢起自重慶奉節縣白帝城，蜿蜒約200千米至湖北宜昌南津關，由瞿塘峽、巫峽同陵峽組成，沿途地形險峻，山川秀麗，古跡眾多。喺水庫滿蓄水後，三峽嘅峽谷感將會受到一定程度嘅削弱，但係三峽兩岸山勢原本高拔陡峭，「夔門天下雄」等山巒多喺1000米以上，因此視覺觀感並唔會差異太多。同時，蓄水後，原先一啲幽深嘅景區亦將更加方便旅客探訪。不過，由於旅遊機構喺1990年代廣泛宣傳咗「告別三峽游」，令到人哋普遍認為蓄水後嘅三峽景致不再，因此自2003年以來，三峽嘅旅遊業就一落千丈。
三峽周邊喺古代係巴文化同楚文化嘅交匯地。水庫淹沒區已探明嘅文物點有1200多個，由1992年起文物部門就開始進行搶救性發掘，預計可以喺2009年蓄水完成前搶救、保護完畢。另外，政府介對其中嘅全國重點文物保護單位同其他重要古建築文物設立專案、撥給專款予以保護。
白鶴梁題刻位於重慶涪陵區城北長江江面上，係一組天然石樑，長度約1600米，有題刻165段，石魚18尾，揭示當地自唐代至清代間嘅72個年份嘅枯水資料，係世界上所發現嘅時間最早、延續時間最長、數量最多嘅水文題刻。三峽蓄水完成後，白鶴梁將會永遠淹沒喺水入面，文物部門已經喺佢周圍建設咗巨大嘅水下無壓透明容器以方便遊客觀賞同學者研究，令佢成為世界上第一座水下嘅博物館。
張桓侯祠位於重慶雲陽縣縣城嘅對岸，依山傍水，係紀念三國名將張飛嘅巨大祠廟建築群，古建、碑刻等有好多。廟前有「江上風清」四個大字，由長江上抬眼望去，極其宏偉。2002年至2003年，文物部門按照「整舊如舊」原則對張桓侯祠實施咗整體搬遷，新址喺新雲陽縣城嘅對岸，東距原址32千米。
石寶寨位於重慶市忠縣石寶鎮，佢35米高嘅寨樓，係中國唯一一座穿斗式構架嘅高層木建築，被譽為「世界八大奇異建築」之一。寨後有山，拔地而起，四面陡峭如印，名「玉印山」，山同寨渾然一體。由於地勢較高，石寶寨喺三峽蓄水後將會成為一座孤島，四面被水環繞。但是由於水位嘅抬高，令佢下面嘅山石有可能軟化、崩解，因此文物部門喺其周圍建造咗一道巨型圍堤，包圍住成個山寨。
丁房闕—無銘闕均為位於重慶忠縣境內嘅漢代石闕。丁房闕為雙闕，坐落喺忠縣縣城，係罕見嘅廟前闕。無銘闕位於忠縣縣城外嘅古驛道旁，原為雙闕，而家僅存右闕。呢兩組漢闕而家都已搬到咗地勢較高嘅忠縣白公祠內。
另外，地方政府仲對千年古鎮大昌鎮同屈原祠等實行了整體搬遷，對原本嘅三面臨水嘅白帝城實施原址保護，令佢成為一座江中島，而夔州古城（奉節縣城）等無法搬遷保護嘅就只可以永埋水底喇。
西洋塔係指西方風格嘅又高又尖嘅建築，好似東方嘅塔咁。
佛蘭明歌（西班牙文：Flamenco）係源自 18 世紀尾西班牙南邊安達盧西亞地區嘅一種音樂、歌曲（Cante）同舞蹈（Baile），深受當地摩爾人同猶太人影響，仲吸收咗大量羅姆人（吉卜賽人）藝術特性。佛蘭明歌相當有影響力，對歌劇等嘅演藝都有造成影響。到咗廿一世紀初，好似美國同日本等地都有開學校專門教佛蘭明歌相關嘅藝術[1]。
佛蘭明歌嘅歌有得再細分做幾種，當中 cante jondo 係最強烈嗰種，出咗名有啲音樂會用到一段節拍 12 吓拍子呢種極端嘅節奏，例如第 3、6、8、10 同 12 吓拍子強（兩段三拍子然後三段兩拍子），拍號上會係混合 6/8、3/4 或者 12/8，而且 cante jondo 啲歌喺主題上會表達死亡同絕望等強烈哀怨嘅情緒。
百家樂棋（英文：Backgammon），又叫雙陸棋，係一種畀兩個人玩嘅棋。掟骰仔決定隻棋點行，邊個將每一隻棋都行出棋盤就贏。
U字形行法，骰仔分點數而行。如果2粒骰仔點數分別係4、5，可以直接行4格，5格或9格。
但如果第4、5格已各有2粒棋或以上，就唔行得。
木球（英文：cricket，又叫板球）係一項團隊球類運動，盛行於英國同英聯邦各地。比賽中有兩隊，每隊各十一人。
古希臘（粵拼：gu2 hei1 laap6）係希臘史嘅一段時期，由約公元前750年嘅古風時期開始，去到前146年俾羅馬共和國征服為止。古希臘嘅文化，係西方文化中重要嘅一部份，深深影響後嚟嘅羅馬帝國，以至於成個歐洲。
古希臘嘅地理範圍，除了而家嘅希臘半島外，重包括成個愛琴海區域同北面嘅馬其頓同色雷斯、亞平寧半島同小亞細亞等地。
大明[1]（粵拼：daai6 ming4，1368年—1662年），又叫大明國[註 1]，亦叫明[2]，係中國史上一個國。以斷代史來睇，叫明代或者明朝，係最尾一個由唐人建嘅正統朝代。開國皇帝朱元璋推翻元朝，破各地羣雄，喺公元1368年建立。初都南京，佢個仔朱棣將京城搬去北京。
大明初年國力強盛，後尾國力漸落，到後期百姓生活每況愈下，社會唔穩定，引致大規模嘅民變。公元1644年，李自成攻佔北京，崇禎帝自縊，立大順國。大明變到羣龍無首，朝臣來到南方，另推朱氏皇帝，後人叫呢段時間做南明，即係大明、大順同大清三國分立。最後大清滅大順，1662年再全滅大明。
大明國祚，由1368年，計到1662年，永曆帝朱由榔死爲止。斷代史計，明朝只去到1644年，思宗朱由檢自縊爲止。
元朝末期，朝政腐敗，國庫空虛。為咗彌補財政虧空，元朝除咗加稅之外，重狂印新鈔「至正寶鈔」，通貨膨脹極嚴重，搞到民不聊生。至正十一年（1351年），大元徵調百姓兵士十幾萬人嚟治黃河水患。黃河兩岸嘅百姓本來都飽受災荒之苦，治河時又成日畀監工鞭打，重剋扣口糧，搞到人神共憤。於是，「治河」同「變鈔」就成為大規模民變嘅導火線，部分重組埋紅巾軍反抗政府。
至正十一年（1351年）5月，發生騷亂。第二年，郭子興聚眾反抗，攻佔濠州（今安徽鳳陽）。無幾耐，安徽鳳陽農民朱元璋投奔郭子興，屢立戰功，郭子興器重兼信任佢。至正十四年（1354年）郭子興病死，朱元璋繼位領軍。至正十六年（1356年），朱元璋率兵佔領集慶（今江蘇南京），改名為應天府，然後攻下周圍一啲軍事要地，獲得一塊立足嘅基地。呢個時候嘅朱元璋「地狹糧少」、「孤軍獨守」，遠遠唔及其他民變軍隊嘅勢力，處境非常艱難。朱元璋採納咗謀士朱升「高築牆，廣積糧，緩稱王」策略，努力咗幾年，朱元璋軍事同經濟實力迅速壯大。朱元璋先後響至正二十三年（1363年），消滅陳友諒，至正二十七年（1367年）滅埋張士誠，同降伏割據浙江沿海嘅方國珍。1368年正月，朱元璋喺應天稱帝，建立大明，同年攻佔大都（今北京），元朝滅亡。
大明建立之後，朱元璋一方面減輕農民負擔，恢復返社會經濟生產；一方面懲治貪官污吏，就算係皇親國戚，開國功臣都唔手軟。又分封皇子鎮守各地，佢死咗之後，皇太孫朱允炆繼位，朱元璋第四仔燕王朱棣發動靖難之變，奪取皇位。朱棣起咗北京城，響1421年遷都北京。期間重派鄭和七下西洋；又編纂《永樂大典》。
朱棣之後，朱高熾、朱瞻基兩任皇帝都做得唔錯，史稱仁宣之治。
1435年，未滿9歲嘅朱祁鎮繼位，寵信宦官王振。導致1449年嘅土木堡之變，皇帝俾瓦剌俘虜。但係喺于謙率領之下，大明另立朱祁鈺為帝，發動全國軍民抗戰，打退入侵嘅瓦剌軍，大明一度復興。之後有朱祐樘做皇帝，年號弘治，係大明政治最清明嘅時期，呢位皇帝勤勉唔專制，信任大臣，內閣權力大為提升。  	 
到咗朱厚熜做皇帝，年號嘉靖，佢信道教，唔理朝政，大臣嚴嵩把持朝綱，導致政治腐敗，出現財政危機，以至海瑞話「嘉靖嘉靖，家家皆盡」。
喺15、16世紀，中國沿海有倭寇之禍。唐人同倭人勾結做海盜，走私打家劫舍乜都做。因為咁，大明就加強海防，亦有派人攻打倭寇。
朱翊鈞做皇帝，年號萬曆。萬曆初年，佢得到內閣首輔張居正輔佐。內政方面，提出「尊主權，課吏職，行賞罰，一號令」，推行考成法，裁撤政府機構冗官冗員，整頓郵傳同埋銓政。經濟上，清丈全國土地，抑制豪強地主，改革賦役制度，推行一條鞭法，減輕農民負擔。軍事上，加強武備整頓，平定西南騷亂，重用抗倭名將戚繼光總理薊、昌、保三鎮練兵，令邊境安然。萬曆初年呈現出明代中葉以嚟最好形勢。
但張居正逝世後，中興之象消失，大明從此走上衰敗之路。神宗非常貪婪，佢大肆侵佔土地，搜刮民財；又廢除考成法，形成皇帝黷貨、臣下貪污、黨爭激烈嘅狀況。
明末三案、魏忠賢專權、李自成起義都導致大明嘅衰落。
朱翊鈞嘅腐敗招致國庫空虛，邊關危機。呢一個時期，位於東北嘅後金崛起，同大明對立。此時大明民不聊生，有覆亡之危。
大明後期，統治腐朽。宦官魏忠賢專政，迫害異己、殘害百姓。百姓都好難頂，加上連年災荒，水深火熱。1628年，戰爭喺陝北爆發，湧現咗高迎祥、李自成、張獻忠等幾十支民變軍隊。李自成提出「均田免糧」口號，深得百姓擁護。1644年（崇禎十七年），李自成攻佔西安，建立大順政權。同年三月，攻佔北京，皇帝朱由檢喺景山吊頸自殺身亡，大明國大亂。之後大清軍入山海關，打走大順，入北京。喺北方，因為李自成嘅政策失敗，唔少原明臣投清；同年喺南方，明臣另立福王朱由崧為皇帝，史稱南明。佢初頭都重想聯清打順，後尾國內唔團結內鬥，最後大清滅咗大明。
大明嘅疆域雖然唔及大元，但喺大明前期極盛，北控內蒙古，西到新疆東部，東北控制住女真地區，西南方管轄雲南、貴州，南方建立交趾布政使司。明朝喺少數民族地區實行羈縻衛所制度同土司、土官制度。
大明設有特務機構監視大臣言行。洪武年間設錦衣衛，永樂設東廠，成化設西廠，正德設內行廠。
大明早期軍隊嘅來源，有諸將原有之兵，即所謂從徵，有元兵同群雄兵歸附嘅，有獲罪而謫發嘅，而最主要來源就係籍選，亦即垛集軍，由戶籍中抽丁而嚟。除此之外重有簡拔、投充同收集等方式。此外，大明中期以後又有強民為軍，不過都係少數，整體嚟講，衛所制仍然係最主要軍制。重有，明朝會謫發啲囚犯去做兵。
衛所制係喺全國各地軍事要地設立衛所註軍，衛有軍隊五千六百人，下面依序有千戶所、百戶所、總旗同埋小旗等單位，各衛所都隸屬於五軍都督府，亦隸屬於兵部，有事從徵調發，無事則還歸衛所。
軍隊來源為世襲軍戶，由每戶派一人為正丁到衛所當兵，軍人喺衛所中輪流戊守以及屯田，屯田所得以供給軍隊同埋將官等所需。佢嘅目標係養兵而不耗國家財力，但宣德年以後漸漸無法維持，軍人生活水準同社會地位日漸低下，逃兵漸多，軍備因而廢馳。
因此喺嘉靖年間，喺應付倭寇之亂嗰陣，將領戚繼光喺浙江地區採用招募民兵加以訓練嘅方式，嚟取代不堪嘅衛所兵。
大明初年，因為明初朝貢貿易厚往薄來，造成好多日本人冒充朝貢使者到大明呃錢。日本實際上係處於割據狀態，冇統一嘅中央政權，好多到中國冒充朝貢使者嘅日本人冇日本政府嘅管轄，朝貢完咗之後佢哋滯留喺中國沿海搶劫。呢啲就係明初嘅倭寇。為防止倭寇朱元璋就頒佈咗海禁政策。
朱隸即位後，喺永樂年間，派遣著名航海家三寶太監鄭和率遠洋船隊七下西洋，最遠去到非洲東海岸，又派遣吏部驗封司員外郎陳子魯出使撒馬兒罕、吐魯番、火州等西域十八國，加強明王朝同世界各國經濟政治往來，引導中國走向世界，體現永樂年間嘅鼎盛同埋開放。朱隸之後，佢個仔朱高熾繼位。佢聽從朝中一啲大臣意見，認為下西洋太浪費，收效唔大，宣佈停止下西洋活動。唔夠一年，朱高熾病，朱瞻繼位，改年號宣德。宣德五年（1431年）閏十二月初六日，派鄭和第七次亦係最後一次下西洋。到成化年間，曾經有太監向憲宗提議再下西洋，於是皇帝下詔到兵部索要鄭和出使海圖等資料。但由於劉大夏等官員認為下西洋係一大弊政，有害無益，故此將當年鄭和出海地圖等資料收埋（有指係將佢銷毀），兵部尚書項忠命吏入庫搜索但冇結果，於是再下西洋一事就此作罷。後來倭寇橫行，大明加強海禁，直到大明中後期，倭寇逐漸平息，先至廢除海禁。
西元16世紀，新航路開闢之後，葡萄牙人1511年佔領馬剌呷，亦渴望同中國往來。正德七年（1513年），葡萄牙國王派出一支對華使團前往中國，並喺廣州登陸，希望同明府建交。後來，皇帝同意葡萄牙人喺澳門開設洋行，起洋房，畀佢哋每年嚟廣州「越冬」。正德十六年（1521年）大明喺屯門之戰打贏葡萄牙人。呢個係西方第一次正式登陸中國並且同中國接觸。西方國家嘅東來，令到唔少新事物傳入中國。萬曆二十年（1592年），羅馬教宗派利瑪竇去中國教區做嘢。由於萬曆援朝之戰爆發，利瑪竇一行未能及時到達中國。後來中國打贏咗，利瑪竇先可以進入中國境內。因為利瑪竇好快學識中文，並着儒服、通儒書，故此幾得士大夫好感。後尾舉薦到北京，幾得皇帝朱翊鈞信任。佢向中國進獻坤輿萬國地圖、自鳴鐘、日晷、西洋炮、望遠鏡、火槍、西藥聖母像、聖十字等貢品。先後喺北京、肇慶等地展出。利瑪竇唔單止傳播天主教，重啟發徐光啟、李之藻等人學習西學，另外佢重將中國各種文化傳入歐洲，例如儒家思想、佛道學說、圍棋等，可謂「貫通中西第一人」。另外，喺明末有唔少大明軍隊曾經裝備火器，尤其係西洋大炮。崇禎十年（1637年）喺虎門之戰打赢英國。
明朝最強嘅時候有63個附屬國。
（睇清楚啲）大明農業發展無論係產量定係生產工具，都比宋元時期高，為明朝中葉開始嘅人口穩步增長提供堅實基礎。
自大明初年起，以江南地區為代表嘅手工業高度發展，促進咗市場經濟化同城市化。然而大明推行「重農抑商」嘅原則以及嚴厲嘅海禁政策，令到商業受到一定嘅壓制。隨住銀紙「大明寶鈔」嘅流通失敗，整個貨幣體系轉向為以白銀為主。日本同拉丁美洲嘅白銀大量流入亦進一步促進大明嘅經濟發展。明嘉靖、萬曆時候，各地出賣絲綢、酒肉、蔬果、煙草、農作物、瓷器等商品不計其數，外國嘅唔少嘢，例如歐洲嘅西洋鐘，美洲嘅煙草，各城都有賣。當時商業大都會有北京、南京、揚州、蘇州、廣州、西安、成都等，出名嘅商業集團有徽商、川陝商、蘇商、京畿商、粵商等，喺世界上，大明係16世紀、17世紀時期手工業、經濟最繁華嘅國家之一。
大明嘅科學文化發展比較迅速，中國小說史上嘅四大名著中嘅《西遊記》、《水滸傳》、《三國演義》三本就係出於呢個時期。《金瓶梅》亦係呢個時期嘅作品。湯顯祖嘅戲劇《牡丹亭》至今仍然有演出。
傳統雅文學嘅發展喺明代繼續發展，著名文人有劉基、宋濂、高啟、方孝孺、唐寅、歸有光、徐渭、王世貞、袁宏道、錢謙益、張岱、吳偉業等人。散曲家就有王磐、馮維敏、薛論道、陳譯、康海等人。
大明民間文學好發達，唐伯虎係傑出嘅代表人物。民間盛行對聯，重有鎖南枝等山歌，一片欣欣向榮。
喺思想上，王陽明嘅新哲學「心學」喺嘉靖以後盛行，形成一股反對傳統束縛嘅思想浪潮，塑造咗新社會風尚，亦令明代後期士大夫有一種別於其他時代嘅生命哲學。如「異端」思想家李贄就係最好嘅例子。
大明初期至中期嘅科技有較大發展，直到16世紀，都一直係世界前列。
呢一個時期出現嘅科學著作有：李時珍嘅《本草綱目》、宋應星嘅《天工開物》、徐光啟嘅《農政全書》、方以智嘅《物理小識》。重有《徐霞客遊記》等著作係而家研究同埋借鑒古代技術嘅珍貴文獻資料。
于謙寫得《詠煤炭》詩歌說明當時煤炭已經普遍應用。計成嘅《園冶》就係園林建築嘅專著。
大明嘅軍事科技亦比較發達，明末已經有火銃槍，重有威力巨大嘅火炮。據講有個叫萬戶嘅人，坐喺綁滿火藥棍嘅櫈度，試圖利用火藥嘅推力上天，不過失敗咗，成為世界上第一個為探索太空而犧牲嘅人。
大蕭條（粵拼：daai6 siu1 tiu4，英文：Great Depression）係專指1929年起到1930年代尾、1940年代初嘅全球經濟蕭條，係20世紀最長嘅蕭條。起因係1929年10月29號華爾街股災，效應波及全球。全球貿易估計得返三分之一到一半左右，靠重工業嘅國受影響最大。美國1930年代中復蘇，但唔少地方去到第二次世界大戰都未好。
城市（粵拼：sing4 si5）又嗌都市（dou1 si5）、城（粵拼：seng4*2（白讀），sing4（文讀）），係聚落一種，係人類活動如政治、經濟、社會等最活躍嘅舞臺，因爲人口集中，所以城市地方人口多、人口密度高。
「城市」或者「都市」可以拆字來理解：「城」、「都」意味住城市有好大嘅社會、行政影響；「市」就有經濟意味。所以城市同鄉村、市鎮嘅區別往往在於大細[註 1]、人口密度[註 2]、緊要程度[註 3]、法定地位。
喺活動上，城市人口比較多從事第二產業、第三產業。喺形態上，中心機能集中嘅地方嗌做市區（再發達啲，就會喺市中心形成核心商業區），市區之外嘅週邊嗌做郊外。而家有城市膨脹現象，即係城市從市區蔓延到郊區，郊區急劇城市化，成個城市無序擴張。
從社會學嘅角度來講，城市係一個大範圍嘅人群共同體，喺呢個共同體入面，多數人嘅社會活動都受成個共同體綜合調整，呢種綜合調整遠遠超出個人日常活動嘅限界。換言之，城市嘅社會活動頻密過鄉下，而「市民意識」亦係城市社會唔同於鄉下社會嘅地方之一。而從行政嘅角度來講，城市係一類政區。現當代可以講係城市時代，而家城市人口都急劇增加緊，城市嘅影響力亦好強，就連唔住城市嘅人都會受城市影響。
喺前3000年左右，城市人口佔世界人口嘅比率近乎於零，喺西曆100年時呢個比率未夠1%，1800年時約5%，不過到咗1965年城市人口就佔全球人口三分二，表明近世以來急劇城市化，而個比率有繼續增大嘅趨勢。呢種急劇城市化主要源於大規模工業化、同埋現代國家嘅形成。雖然城市係工商業發展嘅產物，不過一般定義城市還須睇佢嘅社會發展成果──亦即形成市民共同體，喺呢個共同體入面，個人同社會息息相關，人參與社會，而唔係田園牧歌式嘅逍遙世外。
不過對行政來講，定義城市始終要啲量化得嘅基準。由於人口密度高、聚居規模大係城市同農村嘅顯著唔同之處，所以通常來講呢啲基準會係常住人口、人口密度、居住密度、職業構成比等等[1]。而呢啲基準具體如何、唔同國有唔同。喺中國大陸，行政上分出咗「鄉村」同「城鎮」，而「城鎮」又再分爲「城區」同「鎮區」。所謂「城鎮」係要喺政區建制嘅基礎上、按規定劃出嘅地頭，而「城區」嘅政區基礎係市轄區同唔設區嘅市，而個規定係「街道辦事處所轄嘅居民委員會地域、以及城市公共設施、居住設施等連得到嘅其他居委會、村委會地域」，而「鎮區」嘅政區基礎係建制鎮，而個規定係「鎮所轄嘅居民委員會地域、以及鎮嘅公共設施、居住設施等連得到嘅其他村委會地域」。此外「鎮區」重可以係「常住人口三千人以上嘅獨立工礦區、開發區、科研單位、大專院校、農場、林場等特殊區域」[2]。
而各國嘅城市定義，據有無明確人口下限分成兩種[3]。無明確嘅有85國，其中有20國淨以首都爲城市，有27國以行政指定城市，有38國以重要程度來決定[3]。實際上，有好多國家可以從法定地位睇出係咪城市地域，比如喺韓國，基本上市部屬於城市、郡部屬於農村。而有明確人口下限嘅國有81個，個下限大概喺兩千到一萬之間，當中以兩千同五千下限嘅最多，分別有23國同19國[3]。以美國做例，唔同州嘅城市人口下限唔同，比如麻省嘅下限係萬二人，而馬利蘭州嘅下限係三百人[4]，而總體上以2500人爲限[3][5]；法國以2000人爲限[3][5]；日本以5萬人爲限[5][1]。各國之中，下限最低係烏干達，爲200人，最高係中華人民共和國，爲10萬人[5]。
世界大部份地方，差唔多所有城市都有一個市中心。響一啲好大嘅城市，佢週邊都係市郊，帶有鄉村特色，有時都會叫埋做城市，所以，有時會介定城市爲「市中心」嗰部分。一般嚟講，城市都係由住宅區、工業區、同商業區組成嘅行政單位，有時可能佔好大面積。一個城市好大部份係屋嚟，唔同部分由基建連埋，好似馬路、地下鐵，同埋有唔同嘅交通路綫穿梭。城市未發展嘅地方，好可能只係淨返河同湖。城市研究一般都係人文地理嘅範疇。
城市同市鎮，唔同地方有唔同理解。有一啲會以某一個人口大小作分野。有一啲係用法定地位去分。有一啲係一個市鎮係會管幾個市鎮，佢嘅經濟同行政地位喺佢嗰區係最大嘅。雖然城市係包括好多個市郊市鎮，但係唔係用來形容幾個城市連埋嘅地區。
近東（粵拼：kan5/gan6 dung1）係歐洲人對於西亞或北非阿剌伯國家地區嘅稱呼。以佢哋住嘅位講，大多數係地中海東邊嘅沿岸地區，包括非洲東北邊同亞洲西南邊，有時亦包括巴爾幹半島。打咗巴爾幹戰爭同第一次世界大戰之後，啲人唔將巴爾幹講成近東，而係講成「東南歐」或「南歐」。雖然第二次世界大戰之後逐漸俾「中東」頂住檔，但兩個名一直喺度用緊。
「近東」喺一般嚟講，有亞美尼亞、巴林、塞浦路斯、埃及、以色列、約旦、科威特、黎巴嫩、阿曼、卡達、加沙地帶、敘利亞、阿聯酋同也門，巴勒斯坦、伊朗、伊拉克、沙地阿剌伯、利比亞、同埋蘇丹、敘利亞、土耳其，約旦河西岸等國家[1]。雖然聯合國食物同農業組織（FAO）規定咗近東嘅大致範圍，但計咗阿富汗同北非、巴勒斯坦領域[2]。根據國家地理雜誌話，而家嘅近東大致係阿剌伯半島、塞浦路斯、埃及同伊拉克同佢嘅庫爾德斯坦地區、伊朗、以色列、黎巴嫩、巴勒斯坦領域、敘利亞同土耳其等國[3]。
座標: 21°40′0″N 78°57′0″W﻿ / ﻿21.66667°N 78.95000°W﻿ / 21.66667; -78.95000
古巴（粵拼：gu2 baa1；西班牙文：Cuba），正式叫古巴共和國gu2 baa1 gung6 wo4 gwok3（西班牙文：República de Cuba，IPA：[re'puβlika ðe ˈkuβa]）係加勒比海北部一島國，首都夏灣拿，官方語言係西班牙話。
古巴喺墨西哥灣同大西洋之間，美國同巴哈馬南面，海地同特克斯與凱科斯群島西面，墨西哥東面，同埋開曼羣島、牙買加北面。國裏面最大係古巴島。
古巴係加勒比海各國之中最多人。風俗主來係來自西班牙加上非洲文化。因為響熱帶同周圍都係水，所以好易俾颶風吹襲。
古巴係成個美洲唯一社會主義國，雖則佢畀美國長期經濟封鎖，但古巴國民嘅生活水平一路都發展得唔錯，有78.3歲嘅預期壽命、99.9%嘅識字率同埋接近1.8公頃嘅人均生態足跡，令佢嘅人類發展指數多年以嚟一路維持住高水平，但係佢同其他一黨制嘅國一樣，言論自由同人權受到比較大嘅限制。
墨西哥（粵拼：mak6 sai1 go1，西班牙文：México），舊時又寫做麥西哥，正式叫墨西哥合眾國（mak6 sai1 go1 hap6 zung3 gwok3，西班牙文：Estados Unidos Mexicanos），係北美一國。佢北面係美國，南面係危地馬拉同伯利茲，西面係太平洋，東面係墨西哥灣同加勒比海。首都係墨西哥城。世界各國之中，最多人講西班牙話嘅係墨西哥。墨西哥亦係世界上現存兩個「合眾國」政體其中一個（另一個係美國）。
墨西哥有長久文明，西班牙人未入侵之前，已有帝國，兩個美洲古文明瑪雅文明同阿斯達文明嘅勢力範圍都覆蓋墨西哥。不過西班牙人帶來攞命疾病，美洲人並無抗體，死咗好多人，以致無力抵抗入侵。
座標: 19°26′N 99°08′W﻿ / ﻿19.433°N 99.133°W﻿ / 19.433; -99.133
瑞士（粵拼：seoi6 si6，德文：die Schweiz；法文：la suisse；意大利文：Svizzera；羅曼什語：Svizra），全名為瑞士邦聯（德文：Schweizerische Eidgenossenschaft；法文：Confédération suisse；意大利文：Confederazione Svizzera；羅曼什語：Confederaziun svizra），係一個位於中歐嘅邦聯制國家，同德國、法國、意大利、奧地利以及列支敦士登接壤。瑞士亦係世界著名嘅中立國，歷史上一直保持政治同軍事上嘅中立，但係佢亦都參與國際事務，好多國際性組織嘅總部都設喺瑞士。
瑞士嘅ISO 3166雙羅馬字母國家代號係CH，呢個代號係嚟自法文 confédération helvétique同拉丁文 Confoederatio Helvetica。
早喺1291年已經出現咗瑞士聯盟，1499年正式自神聖羅馬帝國獨立。瑞士而家嘅聯邦政府體制，係喺1848年施行嘅《瑞士聯邦憲法》確立。
瑞士國土主要喺阿爾卑斯山脈入面，有好多高山同湖泊，當中最出名嘅山峰係少女峰。
瑞士雖然國土唔大，但佢經濟市場好成熟，尤其係製造業，全世界一半嘅錶都係由瑞士出產。瑞士法郎亦係世界其中一隻主要貨幣。瑞士銀行嘅保密制度，亦吸引世界唔少有錢人嚟存錢。
2022年3月，瑞士因俄烏衝突，充公俄羅斯國家儲備。
瑞士人口大約820萬，而外來嘅人多數都係嚟自歐盟成員國，主要係意大利、德國同法國。
瑞士有四隻官方語言，大約六成半人口用德語，兩成人口用法語，一成人口用意大利語，重有一隻唔夠一個百分點人用嘅羅曼什語。
瑞士有十個城人口過五萬，用人口排：
巴格達（粵拼：baa1 gaak3 daat6，阿拉伯文：بغداد‎ ）係伊拉克首都兼巴格達省首府，人口大約577萬。巴格達喺底格里斯河流域，曾經係巴比倫文明同伊斯蘭文明嘅重要城市。
近幾年來巴格達多座出名教堂多次遭到破壞同埋其他原因令亞述人紛紛離開巴格達，移居伊拉克北部或鄰國甚至西方國家。
巴格達屬副熱帶乾燥氣候，係世界上其中一個最熱嘅城市，6月到8月，月平均氣溫最高可以去到44℃，中午最高氣溫可以去到50℃，夜晚氣溫亦好少跌到24℃樓下，天氣非常之炎熱，同埋降雨極之少，夏季多年平均降雨量幾乎係零，史上亦從未喺呢個期間記錄到超過1毫米嘅累積降雨。濕度亦低（經常細過10%）。冬季涼爽，最凍月平均氣溫接近10℃，清晨同夜晚偶然寒冷，但都好少記錄到0℃以下嘅氣溫（平均一年少過兩次）。降雨主要集中喺11月到第二年3月，年降雨量約123毫米，雨量比較多嗰時可以去到338毫米，比較少嗰時得37毫米。
巴格達國際機場，2003年10月
阿布-哈里發清真寺，2008年
巴格達會議中心，2008年12月
底格里斯河流經巴格達，2007年11月
巴格達一間醫院
河濱區
馬格達貧民區
1932年嘅巴格達
座標: 41°00′49″N 28°57′18″E﻿ / ﻿41.01361°N 28.95500°E﻿ / 41.01361; 28.95500
伊斯坦堡（土耳其文：İstanbul）係土耳其伊斯坦堡省嘅首府，亦係土耳其最大嘅城市同港口，歐洲第一大城市同第二大都會區，同埋全球第六大城市。佢係一個超大嘅城市，有成1280萬人住響度[咩時候？]。伊斯坦堡亦係土耳其嘅文化、經濟同金融中心。個城市包括伊斯坦堡省嘅39個區。佢喺土耳其嘅西北部，跨過博斯普魯斯海峽兩岸，分為歐洲部分（色雷斯）同埋亞洲部分（安納托利亞），係世界上唯一一個跨過兩個大洲嘅大城市。
伊斯坦堡以前叫君士坦丁堡（Constantinople）。喺漫長嘅歷史入面，伊斯坦堡曾經係羅馬帝國（330–395）、拜占庭帝國（395–1204，1261–1453）、拉丁帝國（1204–1261）同鄂圖曼帝國（1453–1922）嘅首都。響鄂圖曼帝國時期入面伊斯坦堡更係世界主要城市之一、東西交通嘅必經之地同埋影響力極大嘅超級城市。之後新成立嘅土耳其共和圖喺土耳其獨立戰爭入面搬咗個首都去安卡拉。伊斯坦堡當選成2010年歐洲文化嘅首都同2012年歐洲體育之都[1]。
伊斯坦堡喺氣候過渡區域，混合地中海氣候、副熱帶濕潤氣候同海洋性氣候嘅特徵。
座標: 18°58′30″N 72°49′33″E﻿ / ﻿18.97500°N 72.82583°E﻿ / 18.97500; 72.82583
孟買（馬拉地文：मुंबई， Muṃbaī /mumbəi/；英文：Mumbai，印地文：मुम्बई
），1995年前正式名又稱作Bombay（馬拉地文：बॉम्बे），舊唐話（廣東話）叫作望買[1]，係印度馬哈拉施特拉邦首府，住咗一千三百萬人，係世界上其中一個人口好稠密嘅都市。
孟買地處熱帶，瀕臨阿拉伯海，氣候大體可分做兩個主要季節：濕季同乾季。濕季喺5月到10月之間，特點係濕度好高，氣溫超過30℃。喺6月到9月之間，季風帶嚟大量降雨，佔年降雨量2,200毫米嘅絕大部分。乾季喺11月到4月之間，特點係濕度中等，氣溫溫暖到炎熱。喺1月到2月期間，涼爽嘅北風帶嚟寒意。通常全年溫度喺11℃到38℃之間。
座標: 35°44′0″N 139°12′0″E﻿ / ﻿35.73333°N 139.20000°E﻿ / 35.73333; 139.20000
東京都（粵拼：dung1 ging1 dou1；日文：東京都とうきょうと(Tōkyō to)）係日本本州關東地方嘅一個政區，係日本事實上嘅首都。喺1943年設立，當中包括咗東京都23區、多摩地區（26市3町1村）、伊豆群島同埋小笠原群島。都廳所在地係新宿區。
東京都分成東京都區部（或者叫23區）、多摩地區（26市3町1村）同島嶼部（2町7村）。主要係喺關東西南部嘅東西幼長嘅地域，東臨東京灣，西部係關東山地。
唔單只行政、立法等機關集中喺度，呢度亦都係日本甚至東亞經濟、傳媒、學術、交通等等嘅重心所在。人口大約有1403萬（2022年），係日本人口最多而且人口密度最高嘅嘅都道府縣。
東京同周圍七個縣組成首都圈。其中包含東京都、神奈川縣、千葉縣、埼玉縣嘅東京大都市圈總人口有大概三千五百萬人口，佔全日本大概三成人口，係世界上最多人口嘅都市圈。
舊陣時被稱之為「江戶」，明治時代開始變成日本嘅重心。1943年7月1號，東京重新劃分，東京府同埋東京市合併做東京都，東京都今日嘅範圍自此定咗落嚟。1947年，東京都正式誕生。包括23個特別區、26個市、1個郡、5個支廳、8個町、5個村。
23個特別區如下：
26個市如下：
1個郡、5個支廳、8個町、5個村，如下：
東京都氣候屬副熱帶濕潤氣候。東京都喺夏季受太平洋高氣壓影響，氣候高溫潮濕；冬季受西伯利亞高氣壓溢出嘅西北季風影響，氣候少雨乾燥。東京都大多數降水分佈喺梅雨同秋季嘅颱風時期。春季同秋季受到低氣壓同高氣壓交替通過日本上空嘅影響，每隔幾日有變化。
東京都嘅鐵路站多過650座，係所有都道府縣入面最多嘅，同面積最大嘅北海道相比，東京都嘅鐵路站多過佢100個以上。東京嘅鐵路基建喺全世界都係首屈一指嘅。
東京都區部有JR東日本（東日本旅客鐵路）嘅環狀山手線，呢條線連結東京站、上野站、池袋站、新宿站、品川站等等重要嘅鐵路樞紐。山手線東側同京濱東北線、橫須賀・總武快速線同上野東京線（東海道線・宇都宮線・高崎線・常磐線）並行，而西側就同崎京線同湘南新宿線並行。山手線嘅內側有中央線快速、中央・總武緩行線之外，仲有東京地下鐵同都營地下鐵13條多個方向嘅地鐵路線共同組成縱橫交錯嘅鐵路網絡。部分地鐵路線同其他鐵路線相互直通運行，有直通列車服務埋多摩地區以及埼玉縣、千葉縣同神奈川縣。
全世界最多乘客使用嘅嘅車站係喺都心西部（新宿副都心）嘅新宿站，除咗中央線之外仲有京王線同小田急小田原線連接多摩地區。東京站係東海道新幹線同東北新幹線嘅總站，亦有山手線同其他路線嘅站，所以亦都係東京嘅中央車站。
除咗東京地下鐵大部分路線網都喺區部入面，小田急電鐵、京王電鐵、京急電鐵、京成電鐵、西武鐵道、東急電鐵、東武鐵道等等大手私鐵嘅路線都有進入到區部並且多數主要路線都同山手線接駁。另外東武依勢崎線雖然有超過100公里嘅長途路線，不過就冇接駁到山手線，為咗確保便利性，喺1962年佢同地下鐵日比谷線喺北千住站開始互相直通運行。北千住站係山手線以外嘅區部最多乘客使用嘅車站，有五條路線喺呢度設站。大手私鐵之中唯一喺東京都內冇自社路線嘅相模鐵道喺2019年開業嘅相鐵・JR直通線可以直通到新宿站。另外，喺首都圈開業嘅第三部門鐵道筑波快綫去到秋葉原站，係屬於放射鐵路網嘅其中一條路線。
恆河hang4 ho4（梵文：गङ्गा，羅馬拼音：Ganga；孟加拉文：পদ্মা，羅馬拼音：Padma）係南亞嘅一條河，流經印度同孟加拉。佢係印度最長嘅河，有2,525公里咁長；[1]佢同布拉馬普特拉河以及梅克納河夾埋，係世界上流量最大嘅水系之一。[2] 恆河由印度北阿坎德邦出發，經過恆河平原，流入印度洋孟加拉灣。
恆河係印度教嘅聖河，恆河女神亦係佢哋主要嘅神。除此之外，恆河仲養活咗唔少魚同其他動物，以及住喺附近嘅人，所以好重要。不過呢條咁緊要嘅河俾人污染得好嚴重。
喺梵文入面，恆河叫 Ganga，有流得快、唔斷流嘅含義。
恆河個中文名意思係「恆久嘅河」，就係來自呢個含義。佢另外仲有「殑ging6伽河」呢個名，係唐代玄奘法師譯嘅。
恆河流到去孟加拉叫做 Padma，意思係蓮花，中文又譯做博多河。
恆河喺印度北部發源之後大致向東南方向走，經過孟加拉，最後流入印度洋。
恆河嘅發源地有兩個講法，兩個都喺喜馬拉雅山西邊、印度北部嘅北阿坎德邦嗰度。帕吉勒提河（Bhagirathi River）係印度教神話入面嘅恆河發源地，佢啲水來自根戈德里冰川（Gangotri Glacier）嘅融冰。[2]而長啲嘅阿勒格嫩達河（Alaknanda River）就係水文學上恆河嘅源頭，佢嘅水來自喜馬拉雅山嘅融雪。恆河嘅幹流就係喺呢兩條河嘅合流點嗰度開始。[3]
除咗呢兩條河，恆河仲有四條主要源流。一共六條河，連同佢哋嘅合流點，都係印度教入面神聖嘅。
恆河之後由喜馬拉雅山嘅山谷流入開闊嘅恆河平原，大致由西南走向轉做東南。恆河第二大流量嘅支流亞穆納河就係喺呢度同恆河匯合；兩條河合流之後有成58.5%嘅水都係由亞穆納河貢獻嘅。[4]
跟住恆河再轉彎向住東面流。恆河喺幾條細啲嘅河加入咗之後，就同加格拉河（Ghaghara River）相遇。加格拉河同樣由喜馬拉雅山開始；佢經西藏同尼泊爾，最後同恆河接合，係恆河最大流量嘅支流。
之後恆河又轉返向東南面流。喺流入孟加拉境内之前，恆河就出現咗第一條分流，叫胡格利河（Hooghly River）。
恆河喺孟加拉嗰段叫做Padma。佢先同布拉馬普特拉河嘅分流匯合，之後再同梅克納河（Meghna River）合流，最後流入印度洋嘅孟加拉灣。
恆河水入面嘅沉積物喺出海口形成恆河三角洲。佢有成64,000 km2咁大， 係世界上最大嘅三角洲。[5]
恆河流經嘅恆河平原係中央平原嘅一部分，呢度俾人話係好幾個文明嘅搖籃。由公元前三世紀嘅孔雀王朝，一路到十六世紀嘅蒙兀兒汗國都係呢度出來嘅。[3]
去到1951年，印度諗住起條河壩，將一啲河水引流去胡格利河嗰邊。座壩就起喺印度同東巴基斯坦（今日嘅孟加拉）邊境附近，喺旱年會搞到去東巴嘅水得返五分之一左右。東巴於是提出反對，然後爭拗就開始咗。要去到1996年，孟加拉已經獨立咗廿五年，印孟兩邊先至和解。佢哋簽咗分三十年協議，確保孟加拉唔會無水。[6]
恆河係印度教嘅聖河，啲水啱搞宗教儀式。佢亦係其他聖河嘅體現，例如哥達瓦里河又叫做南面恆河。[7]
喺印度教文化入面，流水可以吸走雜質，而恆河就將啲嘢沖得最乾淨。流水除咗洗走灰塵之外，仲有心靈入面嘅污糟嘢。所以就算科學角度上面恆河水質有幾差都好，恆河水都係喺宗教儀式同象徵意義上純潔嘅。浸喺恆河入面可以洗走一個人成世嘅罪過，所以好多信印度教嘅人都會去浸下，尤其係去水流特別快嘅上游。[7]
大壺節係印度教信徒去恆河聚集朝聖嘅節日，每十二年一次。而每六年會有一次中型集會，每三年就一次小聚。大壺節嘅主要活動係喺恆河邊浸浴嘅儀式，另外仲有宗教辯論、唱詩歌等等。大壺節係印度教嘅朝聖之旅入面最神聖嗰個，所以好多苦行僧都會參加，每次集會都吸引到幾百萬信徒。[8]
喺印度教入面，恆河仲係一位好重要嘅女神，叫做甘加（Ganga）。好多印度教信徒都會拜佢。
恆河喺印度教入面又稱之為甘加媽媽（Ganga Mata）。一來佢會包容、寬恕嗮所有嘢，好似母愛咁；而且同其他女神唔同，佢完全無毀滅性嗰面。[7]二來甘加真係好幾個神嘅呀媽，包括毗濕摩（Bhishma）同其他幾位婆藪（Vasu）。[9]
印度教三個最重要嘅神合稱叫三相神，而甘加係全部三位嘅配偶。喺關於創造神梵天嘅故仔入面，甘加通常以水嘅形式出現，跟住梵天周圍去。[7]
就住守護神毗濕奴來講，有神話話到甘加係毗濕奴三個老婆之一。[7]恆河嘅出現係因為佢同另一位爭寵嗰陣互相咒對方變做一條河、要幫佢哋嘅信徒洗清罪過。毗濕奴知道之後就決定將佢哋分開，要甘加做梵天老婆，另一位做毀滅神濕婆老婆，而淨返嗰位和事嘅就繼續做佢老婆。點知嗰兩位係咁嘈，搞到毗濕奴要收回成命，最後佢哋以河嘅形式繼續陪住毗濕奴。[9]
至於甘加同毀滅神濕婆嘅關係係最親密嘅。有段故話甘加係咁由天上跌落凡間，跌入濕婆嘅頭髮裏面，於是就不斷俾濕婆馴服。[9]
恆河流域入面大概有350款魚，其中有幾款係恆河獨有嘅。淨係計品種，有一半都屬於鯉形目、兩成半係各種鯰魚。[10]受威脅嘅有30種，原因包括過度同非法捉魚、污染等等。[11]
恆河其中一款最出名嘅動物係恆河豚（學名：Platanista gangetica gangetica）。佢係世界上五款淡水海豚之一，仲係印度嘅國家代表水生動物。[12]以前喺恆河同布拉馬普特拉河都有好多恆河豚，但今時今日因為污染等嘅問題，世界自然基金會話2012年已經淨低三千隻。
恆河水入面嘅沉積物有好多養分，所以佢流域嘅泥土都夠嗮肥沃，好啱種嘢。[2]加埋佢嘅河水常年俾農夫攞來淋水，所以恆河對農業為主嘅印度同孟加拉經濟特別重要。種喺恆河附近嘅農作物包括米、蔗、薯仔、辣椒等等。另外，有唔少漁夫會喺恆河捉魚，所以嗰度漁業都幾旺盛。
當地另一個主要產業係宗教旅游。印度教有幾個聖地都喺正恆河隔籬，吸引好多信徒去朝聖。恆河嘅急流亦都出名可以撐艇，每年夏天都會有人去嗰度玩。除此之外，有幾座城都喺恆河邊起咗步道，吸引遊客去睇風景，包括印度比哈爾邦首府巴特那。[13]
恆河嘅污染問題非常嚴重。淨係喺維華拿斯，每日就有差唔多二億公升未經處理嘅污水排落恆河入面。呢個情況導致河水入面有好多糞生大腸桿菌（fecal coliform），超出咗當地政府畀沖涼水嘅安全指引120倍。[14] 而維華拿斯作為印度教其中一座聖城，不時都會有大批信徒去嗰度浸浴，搞到有嚴重嘅健康風險。
有研究估計，每年用恆河水浸浴、洗碗碟、或者刷牙嘅人入面，有三分之二都會病。呢啲病包括霍亂、痢疾、甲型肝炎、同傷寒。[14]
喺1985年，印度政府提出咗恆河行動計劃（Ganga Action Plan），打算用截留、分流、同處理污水嘅方法改善恆河水質。有人話個計劃係「世界上清理一條河嘅最大嘗試」，[15]十五年合共使咗二億幾美金，但卒之都係失敗告終。個計劃唔單只延期、超支，仲要執行得好差，無乜成效。有學者話原因係做環境規劃嗰陣無清楚理解到人同環境嘅互動，[15]亦有學者話係貪污問題。[16]
喺2008年，恆河正式成為印度「國河」。政府趁機成立咗國家恆河流域管理局（National Ganga River Basin Authority）去計劃同實施保護恆河嘅措施。[17]
喺2017年，北阿坎德邦高院將恆河宣佈做法人，畀咗啲權利佢。[18] 但係唔少人都話好難執行，唔會有用。[19]
太平洋（粵拼：taai3 ping4 joeng4）係地球第一大洋，位於亞洲、大洋洲嘅東面；南美洲、北美洲嘅西面；南極洲、南大洋嘅北面；北冰洋嘅南面，面積超過1.65億平方公里，覆蓋住地球約莫46%嘅水面同約莫32%嘅總面積，大約係成個地球陸地總面積再多個非洲。
「太平洋」一字嚟自拉丁文Mare Pacificum，係葡萄牙探險家麥哲倫改嘅。
太平洋可以跟赤道分成北太平洋同南太平洋兩邊，亦可以跟對向子午線分成西太平洋同東太平洋兩邊。
座標: 23°N 13°E﻿ / ﻿23°N 13°E﻿ / 23; 13
撒哈拉，慣常叫撒哈拉沙漠，喺非洲北部，係世界最大沙漠，亦係除咗南極之外，最大嘅荒漠。呢個地方極之唔適合動植物生存。面積有成920萬平方公里，即係差唔多有美國或者中華人民共和國咁大。
撒哈拉範圍覆蓋大半個北非，東面去到紅海，西面去到大西洋，南面去到沙希爾同埋撒哈拉以南非洲嘅北部，北面去到阿特拉斯山脈同地中海海岸。用主權國去睇，撒哈拉橫跨十一國，包括：阿爾及利亞、乍得、埃及、利比亞、馬里、毛里塔尼亞、摩洛哥、尼日爾、蘇丹、突尼西亞同阿拉伯撒哈拉民主共和國。
