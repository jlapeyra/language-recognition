Michelangelo di Lodovico Buonarroti Simoni (6 meert 1475 – 18 febrewaori 1564), better bekend as Michelangelo, was nen Italiaansen Renaissance skilder, beeldhouwer, architekt, dichter en ingenieur. Krek as Leonardo da Vinci wöd e wal nen "Renaissancekaerl" of "homo universalis" eneumd, wat inhöld dat e völle talent had in verskeidene gebeden.
Michelangelo hef n alderbastend drok laeven eleid, woarin e völle kunstwarken emaakt hef, ondermeer de marmeren beelden Pieta in den Sunte Pieters Basiliek en David den vrogger in Florence stond, moar noo in de Accademia Gallery. Michelangelo's bekendste skilderi-jen bunt grote freskoos (kalkskilderingen) op et plafond van de Sixtiense Kapelle en et Leste Eurdeel. Op het gebeed van bouwkunde / architektuur bunt den oostvlöggel en den koepel van de Sixtiense Kapelle bekend.
Umdat Michelangelo völle hef eskreven: breven, gedichten en dagbeuke is der ne bulte ovver um bekend. En umdat e tiedens zien laeven ok al bekend was, was e den eersten artiest woarvan de biografie (et laevensverhaal) al bi-j et laeven publiseerd wodden. Zienen biograaf, Giorgio Vasari, he ezegd dat e den grootsten artiest van de Renaissance was. Ze neumden de ok wal Il Divino ("de goddeleken"). Andere artiesten hebt ezegd dat e terribilità had, (zien wark was zo groot en vol emoties dat ze der skrik van kreggen).
Madonna
Leda
Pietà Rondanini
Ganymede, copia de 1532.
Konfusius (Sjinees: 孔子) was nen deanker, filosoof en learaar oet Sjina. Hee leawdn van ongevear 551 v.Kr. töt 479 v.Kr. Hee wör geboorn as Kong Qiu (Wade-Giles: K’ung Ch’iu) in de stad Qufu in n Sjinesen stoat Lu in de nondaagse proveensie Shandong. Hee wörd ezeen as n vuurbeeld vuur alle learaarn, nen "Wanshishibiao" (万世师表).
Konfusius zinne filosofie benoadrukn good gedrag en hoolding (perseunlik en van de regearing), juuste umgangsvuurskriftn, gerechtigheid en oprechtheid. Disse weardes wördn aal belangrieker in Sjina, duur aandere learwiezes, zo as Legalisme (法家) en Taoisme (道家) in de Han-dynastie (206 v.Kr. - 220 n.Kr.). Konfusius zin gedachtengood is saamn evat in ne filosofie dee bekeand is as Konfusianisme (儒家).
Umdet dr ginne tekste oawerbleewn zeent woervan Konfusius as skriewer anweezn kan wördn, en "zinne" ideejn vuural wördn oet eweidt in tekste dee't skreewn wördn in de tied tusken zinnen dood en t begin van t Sjinese Keizerriek in 221 VK, zeent völle geleardn bange um völle annames an Konfusius zelf too te skriewn. Zinne oonderwiezings kö'j veendn in de Gesprekn van Konfusius (論語), ne verzameling aforismes, dee wör saamn esteld noa Konfusius' dood. Vuur zowat 2000 joar wör dr edacht det hee de skriewer van alle Vief Klassiekers (五經) was, zo as de Klassieke Ritueeln (禮記) en de Leante- en Harfstannaaln (春秋).
De begeensels van Konfusius hadn ne tradisjonele Sjinese groondslag, wörteld in oolde tradisies en geleuf. Hee was groot vuurstaander van starke familiebaandn, t earn van vuuroolders, respekt van keender vuur de ooldn (en volgens latere oetleggings van vrouwleu vuur öare mansleu), en de familie as ideaalbeeld vuur regearing. Hee bedacht t walbekeande begeensel: "Wat gij niet wilt dat u geschiedt, doe dat ook een ander niet," ene van de ooldere versies van de latere Gooldn Regel.
n Naam Konfusius is ne latiniseerde vorm van zinne oorsproonkelik Taiwaneesn naam K'ong-foe-tzi (孔夫子, Kǒng Fūzǐ), wat "Meaister K'ong" beduudt (Sjin. 孔子, Kǒng Zǐ, Wade-Giles: K’ung-tzǔ)
De vuurooldn van Konfusius warn groondbezitters in n stoat Song. Zin oawergrotvaar kon skoonwal duur politieke doonderieje neet bliewn en mos vluchten noar Lu. Doar köm de familie finansjeel aal mear op t gat. Konfusius mos seantn verdeenn as veehooder. t Grötste deel van zin leawn was he perseunlik learaar. Hee veund t doarbie belangriek um leu an te zetn tot good wark en good fatsoen. Hee har oeteindelik mear as 3000 studeantn, woarvan dr 70 as zeer klook bekeand steundn. Hee treuk met zinne studeantn duur verskeidene Sjinese stoatn. Doar wör he aait good ontvöngn, mer de hearsers deedn weainig op zinne learings oet.
Konfusius hef zinne ideejn nooit in t echt oet könn voorn. Hee hef mer eankele moanden ne hoge funksie had, woarbie he krimineeln mos strafn en de openboare orde mos bewaarn. De leste joarn van zin leawn was he vuural drok met t bie mekaar gaddern en bewarken van beuke oawer geskiedenisse, odes, ritueeln en muziek. Disse interesse gavn he ook an zinne studeantn met, um tradisies vaste te legn. Zinne studeantn warn onmeundig belangriek vuur t verspreidn van zinne ideejn noa at hee oet de tied köm.
Duur de reurige tiedn van de Tied van Leante en Harfst was dr ruumte vuur männe um te probeern regearnde macht te kriegn. Dit wol Konfusius ook zelf, mer det dreug he ook zinne studeantn op. Gode studeantn mosn volgens Konfusius macht kriegn. Zin oonderwies gung doarumme vake oawer pollitieke veardigheedn. Konfusius zinne ideejn steundn vake lienrecht teegnoawer de doomoalige staandenmoatskoppieje. Hee meann at van nature alman geliek was. Hee veund det hoge pöste in enömn mosn wordn duur bekwoame leu met verstaand van zaakn, en en neet duur adelike leu dee't t baantjen oawernömn van öare vaars. Toch was Konfusius ginnen opstaandeling. Hee wol gearne at de stabiliteit van de Westelike Zhou-dynastie wierköm, woarin iederen staand duur konvensies, ritueeln en seremonies was bepoald. Hee was dus nit per se teegn de adelike hearskoppieje. Hee adviseerdn vake gode en bekwoame leu um zik bie öare legere posisie dale te legn. Wat det angeet, gung Konfusius teegn de deankwiezes van zinne tied in. Hee wör vake umskreewn as "den kearl den't dut woarvan hee weet dat t nit meugelik is".
Ritueeln mosn volgens Konfusius nit zomear oetvoerd wördn "umdet det non een keer mut", mer met oprechte inleawing, zo as bv. t respekt wat keender vuur öare vaar en moor mosn hebn. Dit geuld dan ook vuur de nöaste familie en van doar oet ook noar de hele samenleaving. hee gebreuk hierbie t begrip ren as heugsten vorm van zorg vuur t welzijn van aandern. Leiderskop kon doarumme volgens Konfusius allene mer good oet evoerd wordn as leu disse zorg hebt. Nen heuger eplaatsten mut dus echt van zinne oondergeschikten hooldn, umdet ze allene mer objekt van leefde köant wean.
Zinne deankwieze benoadrukn de perseunlike en besteurlike moraal, orde, respekt vuur oewn mearderen. t Wördn vuural geleewd um de grote rolle dee't Konfusius toodachten an de tradisjonele Sjinese ummegangsnormen. Konfusius wörd eard duur learaarn, studeantn en konfusiaann. Disse leste groep hef ook völle konfusiusteampels bouwd.
Konfusius zinne ideejn kreegn nit allene völle noavolging in Sjina, mer ook in Japan, Korea en Vietnam. Zinne Gesprekken is ne verzameling van gesprekn dee't he har met studeantn en dee't beundeld zeent noa at he oet de tied köm. In t book stoat de belangriekste ideejn van um. Mer t bekeandst is zinne verzameling van de Leante- en Hoarfstannaaln.
Karl Marx was 'n Duutse deanker, filesoof, journalist, en iene van de grondleggers van 't gedachtengood van 't sosialisme en marxisme.
Hi'j wörn geboren in Trier (Duutslaand) op 5 meej 1818 as zeune van 'n rechtsgeleerden, zien moe was 'n Nederlaanse. Op zeuventienjaorige leeftied göngn Karl an de Universiteit van Bonn rechten studeren, maa deur gebrek an belangstellig stopten he met zien opleiding nao ien jaor, en göngn in Berlijn filesofie studeren. Daornaos verdiêpten Karl Marx zich in geschiedenisse en ekenomie. An de universiteit van Jena promeveerden he töt doktor in de filesofie. Pogings um an 'n universiteit benuumd te wörn mislukten, umdat de Duutse reactionaire universiteiten hum te liberaal vunnen.
In 1842 wörn Marx redakteur van de Rheinische Zeitung en heuld zich stieds meer gaanks met ekenomiese vraongn, maa weengns zien radikale opvattings wörn dit blad in 1443 verbeuden. In 1844 vestigden Marx zich in Parijs, waor he redakteur wörn van 'n Deutsch Französische Jahrbücher, waorin felle kretiek wörn eleaverd op de bestaonde maaschaplike orde. Deur 'n artikel in dit blad leerden he de zakenmaan Friedrich Engels uut Manchester kennen, waormet he zeer bevriend wörn. In 1845 wörn Marx edwungn Parijs te verlaoten en vestigden Marx zich in Brussel saam mt Friedrich Engels en zi'j sleuten zich an bi'j de sosjiaalisctiese beweging. Saam schreven zi'j 't Communistisch Manifest. In 1848 vertrukken Marx en Engels naor Duutslaand um aktief deel te nemmen an de revolutie.
Dit mislukten en Marx wörn opni'j verbannen. Hi'j vestigden zich noe in Londen, waor he de res van zien leven verbleven. In 1867 verschennen de eerste druk van Das Kapital, 't beruumsten boek dat de grondslag vörmden veur 't Marxisme. Volngns de theorie van Marx verorzaakt de invoering van machines 'n verleeging van de kösten van 't levensonderhoald en dus van de lonen. Zo as Quesnay annamen dat de grond de ienige factor is die meerweerde opleavert, zo nemp Marx an dat dit uutslutend met arbeid 't geval is. Volngns Karl Marx zult de "krachten" in de bestaonde kapitalistische maaschappi'je disse umvörmen töt de kollektivistiese maaschappi'je. Marx onderschedt (veurspelt) daorin de volngnde vief krachten of stadia:
Karl Marx overleden in 1883 in Londen.
Alexander III van Makedon (greeksk: Αλέξανδρος Γʹ ὁ Μακεδών, Aléxandros III ho Makedȏn; den 20. of 21. juli 356 vK – 10. of 1. juni 323 vK), beater bekend as Aleksander den Grouten (greeksk: Ἀλέξανδρος ὁ Μέγας, Aléxandros ho Mégas), was nen köäning van et olde greekske köäningryk Makedon(a) en lid van de argeaden-bloodlyne. Hee wör geboren in Pella in 356 vöär Kristus en volgden synen vader Filip II up do as he 20 was. Et meyste van syne heyrsketyd besteaden hee an eyne van de gröätste veldtochten in de menskelike geskydenisse. Teagen synen dartigsten had hee eyne van de grötste ryken in de geskydenisse, wat sik uutstrekkeden van Grekenland töt noordwestelik India. Up et strydveld wün he allens. Wearldwyd wördt hee seen as eyne van de meyst suksesvulle leygerleiders in de geskydenisse.
Töt synen 16. kreag Aleksander les van Aristoteles. Do wör syn vader Filip II ümmebracht in 336 vK, wårdöär Aleksander em upvolgeden. Hee arvden en stark köäningryk med en ervaren leager. Ouk kreag he generaalskap oaver Grekenland, wat he gebröäk üm syn vaders plan uut te voren: med en vereynigd Grekenland Persie veröyveren. In 334 vK tröäk hee et Persiske Ryk van de Achaemeniden binnen en begün nen reygel veldtochten dee by mekander teen jår duurden. Nå de winst van Anatolie bröäk Aleksander de macht van Persie med ne reygel döärslaggeavende slagen, med name de Slag van Issus en de Slag van Gaugamela. Hee stoaten den persisken köäning Darius III van de trone en nöäm et Achaemenidiske Ryk vulleydig in. Syn ryk strekkeden sik dårnå uut van de Adriatiske Sey töt den ryver de Beas.
Syne ambity was üm et "eande van de wearld en de Groute Butenste Sey" te bereiken. In 326 vK tröäk hee India binnen. By den Slag üm de Hydaspes verslöäg hee de Pauravas, nen belangryken winst. Ümdat syne truppen heimwee hadden en nu eandelik wal es når huus wolden, draiden hee ümme. In 323 vK köm hee uut de tyd in Babylon, de stad dee hee as höydstad bedacht had. An syne volgende plannen, sou as den anval up et Arabiske Skyreiland, köm hee nit to. Nå synen doud bröäken en paar börgeroorlogen uut, wårdöär syn ryk uut mekander völ in verskillende ståten. Disse wörden regeyrd döär en antal oaverleavende generaals en nåkommelingen.
As nålåtenskap gavven Aleksander den ansat vöär en antal kulturele krüüsbestuvingen, sou as Greeksk Buddhisme. Hee stichten sou'n twentig städen med syne name, wårvan vöäral Aleksandrie in Egypte bekend is. Under Aleksander tröäken greekske kolonisten med öäre kultuur når et ousten, wat ne nye hellenistiske samenleaving skööp. Deylen dårvan warren noch altyd markbår in de traditys van et Bysantynske Ryk in et midden van den 15. eyw nå Kristus. Ouk warren der töt de Greekske Volkermoord döär de Türken in 1920 noch spreakers van et greeksk in midden en oustelik Anatolie. 
Aleksander kreag nen klassiken legendarisken heldenståtus, te vergelyken med Achilles, en kümt vake in volksverhalen vöär. Up et strydveld wün he allens. Hee geldet as ne måtstaf wårlangs andere militäre leiders sikselv meatet. Up militäre skolen oaver de heyle wearld wordet syne taktiken noch altyd underweysen. Hee wördt eseen as eyne van de invloodrykste lüde in de geskydenisse.
Thomas van Aquino (geboorn in kasteel Roccasecca biej Noapels in t joar 1225 – oet de tied kömn op 7 meert 1274 in Fossanova) was nen Italiaanskn theoloog en filosoof en kearkleraar van de Rooms-Kattelieke Kearke. Hee is vuural bekeand as n schriever van de Summa Theologica.
Thomas gung in 1244 as 14-jöarigen noar Paries en beslot zik an te sloetn biej de dominikaann. Thomas van Aquino is vuural beïnvlood duur Aristoteles.
Demokraty is ne wyse van landsbestüür wårby as de inwoaners beslisset. Et woord kümt uut et greekske woord vöär volk (δῆμος, demos) en heyrsken (κρατειν, kratein), letterlik düs heyrskend volk.
Demokraty kümt in twey smaken: direkt, wårby as et volk rechtstreyks oaver besluten stemmen kan. En indirekt, wårby as et volk ne afvaerdiging köst dee de besluten vöär öär nemt. Den lätsten form kümt vandage den dag et meyste vöär.
In ne demokraty hevt et heyle volk beslissingsrecht en sint alle landsbesluten afleided van instemming van et volk. Den bestüürsform geyt uut van lykheid van alle mensken. As alleman lyk en vry is, hevt alleman eavenvöäle recht üm bepålde wetten vaste te leggen. In warkelikheid gevt dit vake vöäle stryd. Alexis de Tocqueville meynden dat tevöäle vryheid lüde ungelyk makeden en andersümme. Ouk wårskouwden hee vöär de tiranny van de meyrerheid: as ne meyrerheid beslist oaver ne saak dee nådeylig is vöär en klein köppelken lüde, künnet dee lätsten sik benådeyld völen en in et gewäär kummen.
Kenmarken van demokraty sint de vryheid van samenkumst, associaty en meyning, inklusiviteit en lykheid, börgerskap, instemming van de regeyrden, stemrecht, leavens- en vryheidsrecht en rechten vöär minderheiden.
Den term küm vöär et eyrste vöär in de 5. eywe vöär kristus üm de politike stelsels van domålige greekske stadsståten te beskryven. Med name in klassik Atene bedüden et de 'volksregeyring'. Et stünd teagenoaver aristokraty, ne 'eliteregeyring'. Van de hüdige westerske demokraty wördt vake meynd dat et syn oorsprung hevt in disse greekske stadsståten en et romeinske ryk. Dårin hadden vrye kearls kleine stemvryheiden. In souwat alle hüdige demokratien bedüden volksstemrecht vöäral stemrecht vöär höygere adellike lüde, töt dat in den 19. en 20. eywe veranderden når algemeyn keesrecht vöär inwoaners van en land boaven de 18.
Demokraty steyt teagenoaver andere förme van regeyring wårby as byvöärbeald eyn persoon of en klein köppelken lüde alle heyrskrechten hevt (monarchy of diktatorskap). In de heyle wearld is ne starke hang når demokraty.
Gèld of sìnten (kinderlieks: seentjes; Oldgrunnegs: pennijnghe of pannynge) is n ruilmiddel van bepoalde weerde dij man veur ales dat ruilboar is, ienwizzelen kin. t Gèld is ontstoan ien de oldhaid ien Klain Azie, noudoags Törkaai. Veur dij tied broekte man doar brokken edel metoal en nog eerder wörren gewoon gouder tegen gouder ruild. Loater kwam man der aachter dat man dij brokken metoal bewaarken kon en as man dij plak mouk, dat zai den makkelker tou vervouern wazzen. Dou was munt geboren. De munt begon ien de Graikse en Reumse tied ook ientrid ien de rest van Uropa. Ien de Middelaiwen haar èlke streek en stad ien Uropa zien aaigen muntainhaid of kurraansie. Dit is noa de 18. aiw drastisch verminderd worden. Vanôf dij tied haren allend offisjele landen aigen kurraansie. Ien de 19. aiw kwam t braifgèld op gang, ien stee van metoalen kreeg man n soort sertivikoat woarmit man t rècht aan verlainde gold of silver tou verkriegen. Ien de twijde hèlft van de 20. aiw het man ien Amerikoa dizze reloatsie tou gold kwiet môkt en binnen braifkes nait meer n sertivikoat, môr het t weerde van zokzulf, dat garandeerd wordt deur de Amerikoanse overhaid en de zìntroale baank en t vertraauwen van de gebroekers. Ien 2002 hebben 15 landen ien Uropa heur nasjonoale kurraansie votdoan en omwizzeld veur de Uro. Tegenswoordeg is dit aantel landen oetbraaid en begunt de Uro laanksoam de positsie van wereldkurraansie van Amerikoanse dollar over tou nemen.
Sunt t ìnde van 20. en t begun van de 21. aiw is gèld laanksoam aan t verdwienen as fisiek betoalmiddel. Deur de opkomst van de kredietkoart en de pinpas wordt gèld aal meer n onzichtboar middel dat enkel zichtboar is as n getal op n baankrekenen. Toch leuven onderzuikers nait dat t fisieke gèld hailmoal verdwienen gaait, den t tastboare zol neudeg wezen veur t vertraauwen ien t gèld. Toch is man ien Amerikoa al drok bezeg mit wiedere ontwikkeln van gèld, noamelk mit vingerôfdrokken tougang hebben tou joen bankrekenen.
Et Grieks is ien van de Indo-Europese taelen. Et wodde deur de Achaeërs naor Griekelaand ebrocht rond 1700 veur Christus. In eerste instaansie weren d'r verschillende spreuken dialekten, mit as belangriekste groepen: Ionisch-Attisch, Dorisch en Aeolisch Grieks.
Et eerste schrift veur disse tael is Lineair B en et ooldste mit dat schrift verbunnen Grieks (1450 - 1250 v. Chr.?) wodt Myceens nuumd. Sund de tied van de klassieken is de tael schreven in et Grieks alfabet, dat 24 letters het.
Attisch Grieks was de tael die spreuken wodde in Athene. De meerderhied van de literetuur die uut die tied nog beweerd bleven is, is in dit dialekt schreven. Mar toch schreven schrievers zoas Herodotos in et Ionisch. Dit dialekt klinkt veul zangeriger as et Attisch omdat vervoegingen vervormd wodden om meer klinkers in een woord te kriegen.
Alexander de Grote speulde een belangrieke rol in et saemenvoegen van disse dialekten tot Koinè-Grieks (naor et Griekse woord veur algemien). Deur de ientaelighied van zien leger wodde de kommunikaosie makkeliker. Ok leerden de bewoners van bezette gebieden dit Koinè, waordeur et de staotus van "wereldtael" kreeg. Koinè-Grieks wodde dan ok de lingua franca in et oostelike gedielte van et Romeinse Riek (ok wel Byzantiense Riek). Et mederne Grieks stamt hiervan of.
't Woord literatuur hef verschillende, dichtbij mekaor liggende beteeikenissen. De roemste is dat literatuur de verzaomeling van aal teksten is, schreven en in mondelinge vörm.
Literatuur wordt ok wel in een enge betekenis bruukt, waorbij 't tegenover lectuur zet is. In die zin zol literatuur de hoge, elitaire vörm en lectuur de lege, populairdere vörm van teksten anduden. Literaire auteurs wilt een boodschap overbrengen op een artistieke wieze, mor de schrievers van lectuur richt zuk op 't schrieven van teksten die benaom veur de ontspanning lezen worden. Toch is wat tot de literaire canon rekend wordt allennig een soort overeeinstemming en kunt auteurs van wel 't waark in een eerdere periode nog tot literatuur rekend weur oet de literaire canon verdwienen, en aandersom ok.
Behalve an erkende literaire tekstsoorten zoas gedichten, poëzie, de roman en toneeil kunt d'r ok an aandere tekstsoorten literaire eigenschoppen toouschreven worden. Een paor veurbeelden hiervan bint: filmteksten, proza dat verwiest naor waorgebeurde verschiensels en personen (onder meer de brief, 't opstel en de autobiografie) en stripverhaolen.
Literatuur zol ie daordeur as volgt kunnen omschrieven:
De term wordt ok bruukt om een verzaomeling van waarken met an te duden; dèenk bijveurbeeld an vakliteratuur.
Mars is nen planeet in ons zunnestelsel. Van de zunne oet bekekken is t den veerden planeet, den boetensten naober van de Eerde. Den planeet is verneumd naor Mars, den god van den oorlog in t olde Rome. Mars wörd ok wal den rooien planeet eneumd. Dat kump deurdat der nogal wal iezeroxide (zeg maor iezeroer, of roest) in de grond an t öppervlak zit, wat n rood-broen anzeen gif.
Naojem, aojem of aosem is de lucht die deur levende wezens gebruukt wort. Dit preces wort (n)aojemhaolen eneumd.
De Grieken en Romeinen dochten dat vissen gien naojemhaolde, mar Plinius zei dat ze wel degelijk naojem mon haolen. Hie zei dat ze kieken en heuren konnen en daor was immers lucht veur neudig. Dus stelde-n-ie, hoewel zien redenering niet klopte, dat ze wel naojem móssen haolen. Veerder maarkte-n-ie op dat vissen soms naor lucht hapten.
[disse mal bewarken]
Diern bint alle lèvende organismen din hier op eerde ronde lopt en hebt elöpen. 
Dieren wörd beschrèven vanof heur grondbegunsel: met zintugen uuteruste, meercellige organismen, die heur energie nie deur fotosynthese verkriegt maar deur organiese stof op te etten, en zuurstof veur de aodemhaling. De mieste dieren kunt zich bewègen.
Meansen hebt zich ait veur eholden dat zi-j nie töt 't dierenriek beheurt, dizze gedachte kump veur 't mèrendeel vanuut godsdienstige en filesofiese gedachtens. Maar DNA onderzuuk en aandere onderzuken hebt de ofelopen eewen meerdere moalen können achterhalen woar as alle dieren mut wörden opedeeld. Meansen wöd op edeeld bi-j de meansapen, saam met de Gorilla, de Chimpansee en de Bonobo, dizze drieë bint 't körtsen bi-j verwaant met meansen. Allinnig meansen hebt 'n nie goed te vergelieken bewuswèèn en culturelen complexiteit. Maar der wörd de lesten tied völle onderzuuk edoane noar eulifaanten, Dolfienen en meansapen, umdat wetenschappers der bint achter ekommen dat dizze dieren kwoa gevuul, bewuswèèn, knieftigheid en kultuur concurreert met de meanslike dieren.
Der bint onderscheidings te maken tussen dieren, hier onder 'n oaverzichie van de opdeling van 't dierenriek: 
Visk is n versoamelnoam veur n grode group daaier dij ien t wotter leven. De ôfboaken van dizze group is dat zai aait ien wotter blieven, dat zai wel n groat hebben, dat zai oadmen via kijen en dat zai aaikes lèggen om heur lutjen op de wereld te brengen. Op dit moment binnen der sikkom 27.000 visksoorten bekend. Dizzent kinnen ien meer as 5000 femilies opdaild worden en der kin ook n onderschaaid môkt worden tuzzen soltwottervisk (zeevisk) en zuitwottervisk (revier- en meervisk). Doarnoast het man ook nog de brakwottervisk dij leeft ien overgongsgebieden tuzzen solt en zuit wotter, zo as reviermondens en mangroves.
Visk het man ien allerlei soorten, moaten en kleuren.
Meanse of ('n wetenschaplike name) Homo sapiens (Latien: verstaandige of wieze meanse) is 'n tweevoetige primatensoort uut de superfamilie Hominidae. Onderzuuk op DNA wes d'r op dat de hudige meanse oongeveer 200.000 joar eledene in Afrika is onstoane. De Jebel Irhoud vondsten gaot wieder terugge: 300.000 jaor eleden (280.000 töt 350.000 duzend jaor eledene). De meanse hef 'n goed ontwikkelden kop. Dorumme kan 'e abstrakt deanken, kan 'e proaten, perblemen oplössen en hef 'e uut-ebreeide emoties. Dit hef 'e dan gelieke met aandere meansapen, as chimpansees, bonobo's en gorilla's, mar ok ölliefanten en dolfienn. Deur dat 'e recht op löp kan 'e vri-j met zienn arms bewegen, en doardeur veurwarpen maken en gebruken. De meanse is oaver de hele weerld verspreeid en op alle continentn beholve Antartica komt grote populaties veur. In juli 2008 was 't totale antal meansen op 'n aarde groter as 6,7 miljard luu, eand meert 2020 telden de aarde heur 7,8 miljardste meanse. Der is slechts nog iene lewende ondersoort: Homo sapiens sapiens.
Meansen bint, ewen-as de mieste aandere primaten, sociaal van eerd. Zi'j bint biezunder bedrewen in 't gebruuk van komunikatiemiddelen veur zölfexpressie, uutwisseling van ideen en organisatie. Meansen maakt völle, muuilike sosjale netwarken; die bestaot uut talrieke samenwarkende en konkurrerende grupen, die uutiene-löp van famillies töt naties, ethiek, nörms, weerden en wetten töt staand ebrach, die samen de basis vörmt veur d' meansliken samenlewing.
Iezer is een skeikundeg element met symbool Fe (oet et Latien: ferrum) en atoomnummer 26. Et is n gries ovvergangsmetaal.
In de daagse sproake wörd et woord iezer vake ebroekt veur wat feajlek stoal heet; et verskil is dat stoal ne legering is met koolstof.
Et woord iezer kump van et Oergermaanse woord īsarna-, wat op ziene beurte meugelek weer afkump van et Proto-Indo-Europees is-əro- "sterk (metaal, in vergelijking met het zachtere brons). In et Nedersaksies kump et bi-veuglek naamwoord iezernen nog wal veur (nen iezernen dimbalk) wat nog völle ovverenkumpste hef met: īsarna-.
Een lawine is een bulte snei die rap van een helling umdale gled of kukelt, beveurbield van een heuvel of een barg. Lawines kunt ontstaon deur alderhaande factoren die knap lastig te veurspellen bint. De directe oorzaak is een toename van drok op de sneilaoge, beveurbield deur een wintersporter of een dier, of legere sneivastigheid deur regen of wamer weer.
Hoe of een sneilaoge in mekare zit, hangt of van de hoeveelheid snei die der evalen is en de kristalstructuur, die op zich weer hieltied beïnvloed wördt deur temperatuur, zunne en wiend. Daordeur kunt in de sneilaoge plekken mit een lege hechting ontstaon. Ok kan de sneilaoge as gehiel slecht mit de ondergrond verbunden wezen, beveurbield as die bestiet uut laank, ongemeid grös. Aover 't algemien is 't lawinegevaor 't grootst tiedens en kört nao dikke sneibuien, mar ok verstoevings kunt plaatselijk 't lawinegevaor slim verhogen. Vanzölf speult mit hoe steil of een helling is, mar ok mit een hellingsgraod van mar 25 graoden kuj een lawine kriegen.
Der wördt onderscheid emeuken tussen lawines die uut dicht opien epakte snei bestaot en veroorzaakt wördt deur 't instörten van een legere, zwakke sneilaoge, en lawines van lösse snei. As de snei ienmaol an 't schoeven kump, giet 't vake fluks almar harder en nemp de massa en hoeveulheid snei toe mit det der onderweg meer snei egrepen wördt. As een lawine rap genog beweg, kan der locht mit de snei vermengd raken, waordeur aj een poedersneilawine kunt kriegen.
Lawines kunt elk moment van 't jaor veurkomen, mar ontstaot veural in de winter en in 't veurjaor. De eerste schiere dag nao sneival is deurgaons barre risicovol. Grote lawines kunt ies, vlinten en bomen mitsleuren. Hiele dörpen kunt bedolven raken, mar ok een kleine lawine kan dodelijk wezen aj onder de snei koomt. In barggebieden beheurt lawines töt de slimste gevaoren veur leven, have en goed, det der wördt alderhaande maotriegels eneumen umme lawines tegen te gaon.
't Begrip lawine gebruukt ze ok as bij een eerdverschoeving aandere zaken massaal umdale koomt pleren of schoeven, beveurbield stienen of drek.
Et weer is de toestaand van 'e atmosfeer van een planeet, zoas hoe hiete of kold as et is, hoe nat of dreuge, hoe wiendstille of stormachtig, hoe helder of bewolkt. Op Eerde speulen de mieste weersaktiviteiten heur of in de onderste laoge van 'e daampkring (de atmosfeer van 'e Eerde), naemelik in 'e troposfeer, krek onder 'e stratosfeer. Intied dat et weer verwis naor de temperatuur, neerslag en aandere omstaandigheden van 'e daampkring, gaot et klimaot over 'e gemiddelde atmosferische omstaandigheden over langere periodes (miestal wodt d'r naor dartig jaor ekeken).
Weer wodt bepaold deur plaeselike verschillen in lochtdrok, temperatuur en vochtigheid. Zokke verschillen kunnen et gevolg wezen van de staand van de zunne op een bepaolde plekke, wat per briedtegraod verschilt. Op meer noordelike briedtegraoden schient de zunne vanuut een legere hoek, dichter bi'j de horizon. Daordeur wodt de energie van et zunlocht over een groter gebied verspreid en is disse energie zwakker as dichter bi'j de evenaar, waor de zunne meer van bovenof schient en de energie dus op een kleiner gebied ekoncentreerd is. Verschillen in temperatuur brengen op heur beurte verschillen in lochtdrok teweeg.
Graon is n antal soorten grezen die verbouwd wörden veur der eetbaore zaojen of vruchten. Disse eenzaodlobbige kultuurgewassen vormen wereldwied de belangriekste voedingsbron veur de meens. Graon zit in brood en aandere produkten die mit bieveurbeeld meel emaakt wörden. Daornaost he'j oek nog rieste, mais en gao zo mer deur. t Gebruuk van graonen was al zo'n 7.000 jaor veur de neolithiese revolusie bekend.
Graonen bin riek an koolhydraoten. Der bin oek verschillende dieren die graonen eten, bieveurbeeld voegels, kiepen, muzen, ekels en insekten. In de voedingsindustrie wördt der in hondenvoer oek vake graonen verwarkt. 
Boekweite en quinoa wörden as kultuurgewas wel es tot de graonen erekend, mer dat bin ze niet. t Bin gien grezen en zelfs gien eenzaodlobbigen, mer (achtereenvolgens) n soort uut de duzendknoopfamilie en de amarantenfamilie.
Enkele soorten graonen bin:
Tee is nen draank den at wörd verkreegn duur blaaks van de teeplaante (camellia Sintensis) in water te kokn. t Is ontdekt in Sjina n poar doeznd joar terugge, en via de Engelse kolonies noar de Westerse wearld ebracht. Rechtevoort beent dr grote teeweaides in t hele Azië. In Engelaand wörd, aanders as in de rest van Europa, mear tee as koffie edreunkn en de dag hef doar zelfs n spesjaal teemomeant.
In Tweante wörd tee meesttieds as nen vrouwndraank ezeen. Oawer t algemeen wörd dr meer koffie as tee edreunkn. "Tee is vuur zeke leu" wörd vake zegd. Toch beent der verskeaidne teefabrieken in t Neersassiese gebeed, zo as dee van Houwerzijl in Grönningn en dee in Leer in Oost-Freeslaand.
Ne spesjale positie in de teewearld neamp Oost-Freeslaand in. De teefabrikant "Bünting" bie Leer is ene van de grötste teefabrikanten van Duutslaand. Dat keump duurdet dr in Oost-Freeslaand ne echte teekultuur besteet. Dr wördt wal es beweard dat dr in Oost-Freeslaand mear tee edreunkn wörd as in Engelaand. Tradisjoneel wörd elk uur ne komme tee edreunkn. t Tradisjonele Oost-Freeske teeservies besteet oet nen teepot, köpkes op sköttels en n leppelken dr in, n känneken room (of koffiemelk) en n pötjen met kandiessuker-brokken (kleuntjes). De echte "Oostfresentee" wörd emaakt duur de tee in n apart netjen of ziejken te doon en det in n pot met koknd water te doon. As de tee in t water etrökn is, wördt t leppelken in t köpken teegn n raand ezat en wördt de tee in eskeunkn. Doarnoa wördt n room laanks t leppelken in de tee eskeunkn, woerduur dr n wolkjen ontsteet. As leste wörd dr n kleuntjen in edoan met nen sukertang.
In den Achterhook besteet der nen tee-tied, krek as in England. Traditioneel drinkt Achterhookers um twee uur tee en de riekeren Achterhookers um dree uur. Disse tradietsie wöd neet mear so völle gebroekt.
Tradisjoneel wörd tee emaakt duur water te kokn en doar n zäkn met teeblaaks in te hangn. De teesmaak trekt dan duur t water en t water kö'j dan dreenkn. As oe det nit zeute genog is, kö'j doar nog noar eegne smaak suker en (meesttieds vuur kleaine keender) meelk bie doon.
t Kloarmaakn kan met verskeaidene apparaatn, mear t teemaakn is nog aait van koknd water en teeblaaks ofhaankelik. Dr besteet ook oplöstee, n poeder van emaaln teeblaaks dat oplöst in t water.
Tee hef ne wat bitterzeute smaak. Doarumme wörd dr vake wat suker bie edoan. Ook beent dr rechtevoort kruudntee en vruchtntee te kriegn. An t teezäkn beent dan, nöast de gewone teeblaaks, ook nog vruchtn of kruudn bie edoan. Hierduur krig de tee ne extra smaak. Vuurbeeldn hiervan beent rooibos, kers en mango, mear t anbod is onmeundig groot en dr wordt ook too verdan nieje dinge oet edacht.
Flamenco is een Spaanse meziekstiel mit krachtige, ritmische ondertonen, bestaond uut zang (cante), haandklappen (palmas) en gitaarspul (toque), en vake uutevoerd mit daans (baile) die deur rieke naarm-, haand- en voetbewegings ekenmarkt wördt. De diepe emotionele belèving van dizze meziekstiel nuumt ze duende.
In de flamenco-zang onderskeidt ze de cante jondo (diepe zang), cante intermedio of cante flamenco, en cante chico (lichte zang). De eerste daorvan mut de oldste wèden, is technisch 't miest complex en is 't zwaorst van thema (starven, piene, twiefel). De cante intermedio hef elementen van wiedere Spaanse stielen, veural van de fandango. De cante chico hef een ienvoldiger ritme mar vrag daorumme nog wal technisch vermogen; thema's bint wille, liefde, lachen, 't laandlèven. Binnen dizze drei stielen onderskeidt ze een hiele bulte vörms, zoas de serieuze soleares, de lichte alegrías en bulerías, de alboreás veur brulften, de rumbas gitanas en colombianas mit Latiens-Amerikaanse ienvloed, de martinetes oaver 't thema van de vervolgde butenstaonder, enzowieder.
Vanof de tweide helfte van de negentiende eeuw wördden de zang miest begeleid deur gitaar, de palo seco (dreuge stok, daoras ze 't ritme mit tikten op de vloere) en daans. De zanger (cantaor) zingt oaver zien eigen gevulens, vake in de rolle van de maotskoppelijke butenstaonder. De daanser (bailaor(a)) vertolkt dizze vertellige mit beweginge van de naarms (braceo), 't boavenlief, de haanden en vingers (florea), de voeten (zapateado) en de hielen (taconeo). 't Daansense manvolk dut miestentied 't fiene voetenwaark, intied det de vrouwlu - die as miestal een jurk mit plooien draagt - veural de haanden en 't boavenlief beweegt. De gitarist (tocaor) gef 't ritme an (compás).
De flamenco hef een ingewikkelde muzikale en culturele treditie. Allewal de stiel wördt eziene as onderdiel van de Spaanse cultuur in 't algemien, kump e oorspronkelijk weg uut de zudelijke regio Andalusië. De meziek wördt 't miest in verbaand ebrocht mit de gitanos, de zegeuners die as daor woont. Dizze mèensen bint tussen de 9e en 14e eeuw oaver ekommen uut Rajasthan in noordwest-India en hebt instrumenten zoas de tamboerien, bellen en holten castagnetten en een bulte liederen en daansen mitebrocht.
Hoe as de flamenco krek ontstaon is, is niet dudelijk, mar oaver 't algemien bint ze 't mit menare iens det de kunst is op-ekomen uut de unieke wisselwarking van autochtoon Andalusische, islamitische, sefardische en zegeunerculturen die as in Andalusië bestunden veur en nao de Reconquista, de heroavering van 't laand deur 't christenvolk op de Moren. Ok wiedere dielen van Spanje, in 't bezunder Extremadura en Murcia hebt bi'jedreugen an de ontwikkeling van verskeiden flamencovörms.
De flamenco gruuiden in Andalusië as een apatte subcultuur, eerst econcentreerd in de pervincies Sevilla, Cádiz en een diel van Málaga; de streek die bekendstiet as Baja Andalucía (Leeg Andalusië). Al rap verspreidden hum de stiel deur de rest van de regio en verwarkten lokale volksmeziekvörms.
't Gebrek an dudelkheid oaver 't begun van de flamenco kan kommen deur 't gebrek an prestige die as dizze kunstvörm van de legere rangen van de Andalusische gemienskop indertied har. De Moren, Jeuden en zegeuners bint allemaole vervolgd. De meziek zollen ze ok mondeling hebben deuregeven, in stee van d'r oaver te skrieven. De wetenskoppelijke bestudering van de flamenco kwam pas late op gaank. Van 't woord flamenco zölf weet ze ok niet zeker waor of 't wegkump.
't Golden tiedpark van de flamenco ziet ze miestal as de periode zo tussen 1780 en 1845. Doendertied was de zang 't veurnaamste onderdiel van de flamenco. Vanof de tweide helfte van de 19e eeuw wördden d'r een bulte café cantante lös edaone in plaatsen as Granada, Córdoba en Sevilla, daoras de flamenco mit zien verskillende stielen eformaliseerd wördden en een grotere naodrok op de instrumenten en daans kwaamp te liggen. In de vrogge 20e eeuw propageerden intellectuelen as Federico García Lorca en Manuel de Falla 't weerummekeren naor de meer oorspronkelijke, 'primitieve' vörm van flamenco, veural naor de cante jondo (diepe zang), die as ze as de mieste serieuze vörm van flamencozang ziet. In de leste paar decennia van de 20e eeuw hebt ze de flamenco ok betrökken bi'j de algemiene trend richting 't vermengen van muzikale stielen.
Mit det ze wiederop ok drokker wördden op flamenco, hebt aandere lokale Spaanse meziektredisies (zoas de treditionele Kastiliaanse meziek) de flamenco beïnvloed en bint op heur beurte zölf beïnvloed. Een bulte beroemde flamenco-artiesten koomt vandage uut aandere kontreien as Andalusië. Medrid is een belangriek centrum veur de meziek. Veur de vörming van partie flamencostielen hef ok Latiens-Amerikaanse, en veural Cubaanse, meziek van ienvloed ewest.
Een köppel grote twintigste-eeuwse flamenco-artisten bint La Argentina (Antonia Mercé), Vicente Escudero, Carmen Amaya, La Argentinita (Encarnación López), José Greco en Pilar López, èvenas de groepen van Antonio en Rosario (Antonio Ruiz Soler en Rosario Florencia Pérez Podilla) en Ximénez-Vargas (Roberto Ximénez en Manolo Vargas). Een verni'jende warking harren Antonio Gades (die as in samenwarking mit regisseur Carlos Saura de flamenco an een internationaol publiek toonden), Christina Hoyos, José Greco II en Lola Greco. Een köppel kunstenaors van dizze tied bint Eva la Yerbabuena, Joaquín Cortés, Antonio Canales, Belén Maya en Juana Amaya.
Et Olde Griekenlaand (Grieks: Ἑλλάς, 'Hellás') was een beschaeving in et noordoosten van et Middellaanse Zeegebied die bestun vanof de duustere ieuwen van de 12de tot de 9de ieuw veur Chr. tot et ende van de klassieke oldheid rond 600 nao Chr. De beschaeving bestun uut een losse groep kultureel en taelig mit mekaer verknupte stadsstaoten en aandere gebieden, die mor ienmaol poletiek verienigd wodden, naemelik as et Macedonische Riek van Alexander de Grote (336-323 veur Chr.).
Zo'n drei ieuwen nao et instorten van de Myceense beschaeving tiedens de instortings van de laete broonstied, begunden der in de 8ste ieuw veur Chr. Griekse stadsstaoten (poleis) te ontstaon, wat et begun inlöd van de archaïsche tied en de Griekse kelonies an de Mediterraanse kust. Hierop volgde de tied van et klassieke Griekenlaand, van de Grieks-Parzische oorlogen tot in de 4de ieuw veur Chr. Deur Alexander zien veroverings raekte de Helleense beschaeving verspreid van et westen van et Middellaanse Zeegebied tot Centraol-Azië.
De Helleense tied eindigde mit dat de Romeinse Rippebliek et oostelike Middellaanse Zeegebied veroverde. Een pat van de Griekse gebieden wodden de Romeinse perveensie Macedonië, laeter uutebreid en opesplitst in de perveensies Macedonië en Achaea. Op 'e klassieke oldheid volgden de vrogge middelieuwen en et Byzantiense Riek; in dit leste riek gongen de Griekse gebieden op.
De Griekse kultuur, veural de filesofie en bieldende keunst, waren de Romeinen slim van onder de indrok en namen ze vule van over. Via de Romeinen vunden Griekse ideeën en invloeden heur weg naor een groot diel van de rest van Europa. Om disse reden wodt et olde Griekenlaand algemien eziene as de wiege van de westerse beschaeving. De westerse wereld hef der vule van zien politieke, filesofische, wetenschoppelike en keunstzinnige ideeën an ontliend en wieder uut ontwikkeld.
n Stad is n stee woar mìnsken bie mekoar wonen. Offisjeel zain mag n ploats zoch allennig Stad nuimen as dizzent stadsrechten het. Dizze stadsrechten binnen baseerd op historische en tegenswoordege positie van de ploats. Zo het n stad mit n historisch zèntrum (bv. oale vesten of muren) meer kaans om stadsrechten te kriegen as n groot dörp. Tegenswoordeg worden steden veural kènmaarkt deur hoogbaauw.
In de 19e aiw begonnen mìnsken deur de industrie noar de boetenwieken te trekken. De omstandegheden in t zèntrum waren slècht en mìnsken wollen dicht bie de febrieken wonen. Dit nuimt man Urbanisoatsie. Hierdeur ontstonnen veursteden. 
Deur t gruien van veursteden, gruiden zai aan de steden vast. Steden dij anmekoar vast gruid binnen, nuimt man agglomeroatsies.
t Woord stad is ofkomsteg van t oldere Duutse woord statt, dat stee betaikent. 
(in miljoenen inwoner)
Kuba is n laand in t Karibies Gebeed. t Besteet oet t eailaand Cuba, t eailaand Isla de la Juventud en nog wat aandere kleaine eaileandkes.
De heuwdstad is Havana, wat direks ook de grötste plaatse is, met as tweede-grötste stad Santiago de Cuba. Kuba hef mear as 11 miljoen inwonners, en is doarmet t drokstbevolkte eailaand oet t Karibies Gebeed. Kuba's gebroekn, tradisies en kultuur is nen saamngoan van verskilnde invloodn: van de oorsproonkelike Taíno- en Siboneyindiaann, van toew at t ne Spaanse kolonie was, de komst van Afrikaanse slaawn en de nöagte van de Verenigde Stoatn.
Kuba is oonder mear bekeand um zinne muziek, de salsa, de dikke segoarn en duur zinne vrogere presideant Fidel Castro.
n Naamn Kuba keump woarskienlik van de Taíno-indiaann, en beteeknt woer at völle vruchtbere groond is, of good laand.
Mexico (Spaons: México; Spaanse uutspraoke: Mè-gie-koo), officieel de Verienigde Mexicaonse Staoten (Spaons: Estados Unidos Mexicanos) is een laand in Noord-Amerike, greenzend an de Verienigde Staoten van Amerike, Belize en Guatemala, de Grote Oceaan en de Golf van Mexico. Ok inkelde eilanen beheuren tot Mexico. 
De nationaole heufdstad is Mexico-stad, oftewel Federaol Distrikt (D.F.). De stad leit op 2240 meter boven de zeespiegel. Mexico is een federaosie van 31 staoten die elk een redelike maote van autonomie hebben. Et laand het omdebi'j 106 miljoen inwoners (2004). De meest spreuken tael is et Spaons. Daormit is Mexico et grootste Spaonssprekende laand ter wereld. Andrés Manuel López Obrador is prissedent sund 2018.
Zwitserlaand is ien van de Europese lanen die niet tot de Europese Unie beheurt. De laanstälen van Zwitserlaand bint Duuts, Frans, Italiaans en Retoromaans. De buurlanen van Zwitserlaand bint Duutslaand, Italië, Frankriek, Liechtenstein en Oostenriek. 't Laand stiet ok bekend onder zien Latiense naam Confoederatio Helvetica (CH).
41% van de Zwitsers is rooms-katteliek, 40% griffermeerd, 2,5% is lid van een Freikirche (protestanse karke zonder biezondere baand mit de overheid), 5,5% beheurt tot een aandere kärkgenootskop of aandere godsdienst en 11% is niet an-esleuten bi'j een religie. Van de butenlaanders in Zwitserlaand is 44% rooms-katteliek, 5% Grifformeerd, 17% Orthodox, 18% islamitisch en 2% is niet an-esleuten bi'j een religie.
Bern is allinnig de facto heufdstad, want officieel hef Zwitserlaand gien heufdstad. De stad wördt Bundesstadt of la ville fédérale eneumd. De discussie of Zwitserlaand een heufdstad möt hebben is al zo old as 't laand zelf.
Buten Bern bint aandere belangrieke stejen onder aandere:
De grootste meren in Zwitserlaand bint: 't Bojenmeer en 't Meer van Genève, mar disse beiden meren wörden edield mit aandere lanen. 't Grootste gehiel in Zwitserlaand liggende meer is 't Meer van Neuchâtel. 
De veurnaamste revieren bint de Rien mit zien ziedrevier de Aare, en veerder de Rhône en de Inn, die alle in Zwitserlaand ontspringen. 
De meren hebt een belangrieke toeristische weerde. Jaorlijks bezuken honderdduzenden luui de meren. Behalven de grote meren, bestaon der ok nog kleinere meren, ok al bint ze väke nog groot. De bekendste bint 't Meer van Zurich, Vierwoldstejenmeer, Meer van Thun, Meer van Brienz, Meer van Maggiore en 't Meer van Lugano. De leste twee enuumde wäteren wörden geografisch edield mit Italië. 't Vierwoldstejenmeer is mit heur 3 miljoen toeristen per jaor zelfs 't drokst bezochte meer van Europa. 
In Zwitserlaand bin der de wäterscheiding tussen de Noordzee, de Zwarte Zee, de Adriatische Zee en de Middellaanse Zee.
't Laansbestuur is iezig decentraal eregeld, mit een grote maote van autenomie veur de gemientes en de kantons. 't Laand hef officieel 26 kantons, waorvan 6 op historische gronden bestaon as halfkanton (d.w.z. mit een ehalveerde stemme in de Kantonsraod).
Van disse kantons bint de meeste Duutstälig. Genève, Vaud, Neuchâtel en Jura bint Franstälig, Wallis, Fribourg en Bern zowel Frans- as Duutstalig, Ticino Italiaanstälig en Graubünden Duuts-, Italiaans- en Retoromaanstälig.
Istanboel (Turks: İstanbul, oetspraoke [isˈtɑnbul]?) is ne stad in t Europese en Aziatiese deel van Turkije en was de heufdstad van t Ottomaanse Riek. Daorveur was ze de heufdstad van t Byzantiense Riek, too nog met den name Constantinopel. De stad is esticht deur Griekse kolonisten in 667 v.Chr. en wier deur eur Byzantium (Byzantion) eneumd.
Met 13 miljoen legale (en waorschienlek nog n poar miljoen illegaaln) inwonners is Istanboel de grootste stad van Turkije. De stad besteet oet 27 distrikten, dee't samen de heufdstad van de gelieknamige previnsie vormt. De grootte van de stad is gliek an de perveensies Grunnen en Drenthe bie mekaar opteld.
Tokio (東京, Tōkyō skreewn noar t Hepburnsysteem, letterlik : "oostelike heuwdstad"), mangs ook wal es eskreewn as Tokyo,  oetspraak Japans?/i), offisjeel de Metropool Tokio of de Prefektuur Tokio (東京都, Tōkyō-to) is ene van de 47 Prefektuurn van Japan. De 23 spesjale wiekn van Tokio, dee't alemoal as ofzeunderlike stad besteurd wordt, vormt t gebeed van de historiese stad Tokio.[1] Binn dit gebeed wonn in 2009 mear as 8,7 miljoen inwonners. t Totale inwonnertal van de prefektuur was op 1 april 2009 hoaste 13 miljoen inwonners.
De prefektuur Tokio is t middelpeunt van t versteadelikte gebeed Groot-Tokio, n grötsten metropool van de wearld, met tusken de 32 en 36 miljoen leu, of haankelik van de wieze van metn.[2]
Tokio is seend 1868 de fakto heuwdstad van Japan. t Wörd ezeen as heuwdstad umdet doar de Japanse regearing zit, t Keaizerlike hoes en de wonstea van n Japansen Keaizer.
De Grote Oceaan, Stille Oceaan, Pacifische Oceaan of (poëtischer) Stille Zuudzee is een oceaan die lig tussen Oost-Azië, Noord- en Zuud-Amerika en Australië. De oceaan greenst in et noorden an de Noordelike Ieszee en in et zuden an de Zudelike Oceaan.
De Grote Oceaan is de grootste oceaan op eerde, mit een oppervlak van 165,25 miljoen km², oftewel zo'n 46% van et wereldwiede waeteroppervlak en zo'n 32% van et eerdoppervlak. Aj der de raandzeeën bi'j optelt, bedrag de waetermassa zels 35% van et totale eerdoppervlak. De Grote Oceaan is groter as alle laandparti'jen ter wereld bij mekaer.
De Grote Oceaan hef een gemiddelde diepte van vierduzend meter. In de oceaan lig de Marianentrogge, de diepst bekende plekke in ienige oceaanbodem. De Challengerdiepte daorbinnen is et diepste punt van et eerdoppervlak.
De mieste eilanen in de wereld liggen in de Grote Oceaan; dissend harbargt zo'n 25.000 eilanen. Der wodden drie grote groepen onderscheiden: Micronesië, Melanesië en Polynesië.
Op de westelike raand van de Grote Oceaan hej verscheiden grote zeeën, waoronder de Zuud-Chinese Zee, de Oost-Chinese Zee, de Japanse Zee, de Zee van Ochotsk, de Filipiense Zee, de Koraalzee en de Tasmanzee.
Zeestromen verdielen de Grote Oceaan in twee waetersystemen, die grotendiels onofhaankelik van mekaer bewegen en die mekaer bi'j de evenaar in de mute koemen: de Noordelike Grote Oceaan en de Zudelike Grote Oceaan. Allewel de Galápagoseilanen en de Gilberteilanen op de evenaar liggen, wodden zie bi'j et zudelike pat eteld.
De stroomrichting lop over et algemien mit de wiezers van de klokke mit op et noordelike haalfrond en teugen de wiezers in op et zudelike haalfrond. Disse beide grote wervels hebben in de twintigste ieuw alderverschrikkelikst vule ofval naor heur toe etrokken; dit numen ze de plestieksoep.
De Sahara (in t Arabies:لصحراء الكبرى, Aṣ-Ṣaḥrā´ al-Kubrā, "De Grote Weuste") is de grötste zaandweuste van de wearld, en de tweedegrötste weuste noa Antarktika.[1] Met oawer de 9.400.000 km², strekt t oawer t grötste deel van Noord-Afrika, woermet t hoaste net zo groot is as Sjina of de Verenigde Stoaten. De Sahara löp van de Rode Zee, met doar bie in deeln van de Middellaandse Zeekuste, noar de kuste an n Atlantiesen Oseaan.
Noar t zuudn wörd de Sahara begreansd duur de Sahel, nen streppel van tropiese en sub-tropiese gröslaandn, savannes en stroeklaandn, woermet t noordn begeent van t middel- en westerlike Sub-Saharaans Afrika.
Wat van de zaandduunn köant 180m hoge wordn.[2] n Naam keump van t Arabiese woard vuur weuste. (صَحراء ṣaḥrāʾ sˤɑħrɑːʔ).[3][4]
De Sahara is onmeundig dreuge en gemiddeld reagnt t meender as 100 millimeter in t joar. Daagns is t dr bloodhete en 's nachtes is dr beheurlik koold (det he'j in de meeste weustes). As t dan wal ne keer reagnt, geet det zo onbenullig det t vuur reaizigers gevöarlik kan wean; t water wörd of evoord duur wadi's, dee't dr vuur reaizigers as pad oetzeet. t Kan dan gebuurn at leu in de Sahara verdreenkt.
Nit de hele Sahara hef zaandduunn. Det is feaitelik mer 20% van de gehele Sahara. De rest is rotsachtig gebeed. Op verskeaidene plekn in de Sahara zeent oases; plekn woer't dreenkwater an t oppervlak, of kort oonder t oppervlak keump. Middeln in de Sahara he'j t Tsjaadmear, t op één noa grötste zeutwatermear van Afrika. 
As dr zaandstörme zeent in de Sahara, kan t stoffige zaand via n daampkreenk töt in Neerlaand of nog noordeliker terechte komn. As t dan geet reagn keump t op de earde. t Meeste Saharastof keump in n Atlantiesen Oseaan terechte. In t stof zit völle iezer, woermet n oseaan bemest wörd. Hierduur wörd de fotosyntese van plankton stimuleerd. 
In de middag van 30 meart 2009 völ dr um 14:15u snee in t noordn van Tsjaad. Middeln in de Sahara völ dr 2cm snee. Det is redelik uniek vuur de Sahara. Earder, op n 18 februwoari 1979 wör de Algeriense stad Ghardaïa tröfn duur nen sneestorm, skoonwal t mer 4 uur lign bleef. Heuger lignde deeln van de Sahara kriegnt skoonwal wal vakerder snee. t Atlasgeboargte hef zelfs n antal skigebeedn, skoonwal t an n raand van de Sahara lig. Mer ook boargen in t middeln van de Sahara kriegnt mangs snee. De locht is dr duur mekoar nit heel vochtig, mer de absolute lochtvochtigheaid is zat um snee te vörmen as t teegn boargtöppe op edrok wörd. t Tibestigeboargte krig zowat elke 7 joar wal ne keer snee, en de Tahat, in t boargmassief van Ahaggar zowat elken 3 joar. 
In Algerieje, Libië en Tsjaad haalt ze völle öllie en eardgas noar boawn. In Marokko doot ze völle fosfaat winn. 
Dr zeent völle verskeaidene deers in de Sahara, zo as de Addax (Addax nasomaculatus), t maannskoap (Ammotragus lervia), t jachtluipeard (Acinonyx jubatus) en gestreepten hyena (Hyaena hyaena). De plaantn hebt zik anpast an de grote temperatuurwesselingn. Ze hebt lange wörtels um makkeliker water oet de groond op te haaln en kleaine dikke blaadn. 
