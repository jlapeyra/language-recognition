Michelangelo di Lodovico Buonarroti Simoni (1475 nièng 3 nguŏk 6 hô̤ – 1564 nièng 2 nguŏk 18 hô̤), gāng-chĭng Michelangelo (/mikeˈlandʒelo/), sê É-dâi-lé Ùng-ngiê-hók-hĭng sì-hâiu gì siŏh ciáh uâ-gă, dĕu-sé̤ṳ-gă, gióng-dé̤ṳk-sṳ̆, sĭ-ìng gâe̤ng cáuk-gă.
Kūng-cṳ̄ (孔子, cièng 552 n. hĕ̤k 551 n. - cièng 479 n.), miàng Kiŭ (丘), cê Dé̤ṳng-nà̤ (仲尼), Lū-guók-nè̤ng, Dṳ̆ng-guók Chŭng-chiŭ Sì-dâi gì sṳ̆-siōng-gă, diék-hŏk-gă gâe̤ng gáu-ṳ̆k-gă. Ĭ sê Ṳ̀-gă hŏk-suók gì châung-lĭk-ciā. Hók-ciŭ gì Séng-ìng-miêu cêu sê géng-bái Kūng-cṳ̄ gì sū-câi.
Karl Marx (Dáik-ngṳ̄: Karl Marx; ĭng-ĭk: Mā-káik-sṳ̆ 馬克思; 1818 n. 5 ng. 5 h. - 1883 n. 3 ng. 14 h.) sê Dáik-guók gì siŏh ciáh diék-hŏk-gă. Ĭ có̤i chók-miàng gì hŏk-suók sê lĭk-sṳ̄ hŭng-sék(歷史分析) gâe̤ng găi-gék dáu-cĕng(階級鬥爭). Áng ĭ gì lĭk-sṳ̄ mì-ŭk lī-lâung(歷史唯物理論), cṳ̆-buōng ciō-ngiê(資本主義) có̤i-cṳ̆ng ké̤ṳk siâ-huôi ciō-ngiê(社會主義) gâe̤ng gê̤ṳng-sāng ciō-ngiê(共產主義) miĕk lâi. Hiêng-câi nè̤ng gó̤ ĭ gì lī-lâung hô̤ lā̤ Mā-káik-sṳ̆ ciō-ngiê(馬克思主義). Ĭ ô siŏh buōng miàng-cê hô̤ «Cṳ̆-buōng-lâung»(資本論) gì cṳ̆ iā chók-miàng.
Mā-gì-dóng gì Ā-lĭk-săng-dâi 3-sié (Hĭ-lé-nà̤-ngṳ̄: Ἀλέξανδρος Γ' ὁ Μακεδών, sèng 356 nièng  – sèng 323 nièng ), iâ hô̤ lā̤ Ā-lĭk-săng-dâi Dâi-dá̤ (Hĭ-lé-nà̤-ngṳ̄: Ἀλέξανδρος ὁ Μέγας), sê Gū Hĭ-lé-nà̤ gâe̤ng Mā-gì-dóng Uòng-guók gì siŏh ciáh guók-uòng, sèng 336 nièng gáu sèng 323 nièng câi-ôi.
Chăng-kō̤ Mìng-dĕ̤ng-ngṳ̄ Háng-cê gì bēng-buōng. / 參考閩東語漢字其版本。
Ṳ̀-gă (儒家), iâ hô̤ lā̤ ṳ̀-gă sṳ̆-siōng (儒家思想) hĕ̤k-ciā ṳ̀-gáu (儒教), sê iù Dṳ̆ng-guók huák-nguòng gì siŏh cṳ̄ng sṳ̆-siōng tā̤-hiê. Ṳ̀-gă có̤i cā sê Chŭng-chiŭ sì-gĭ Lū-guók nè̤ng Kūng-cṳ̄ tì-chók lì gì, ciō-iéu sṳ̆-siōng sê ìng (仁), ngiê (義), lā̤ (禮), dé (智), séng (信).
Ṳ̀-gă diŏh Să̤-háng gì Háng Ū-dá̤ chiū lā̤ ké̤ṳk diâng có̤ ciáng-tūng gì sṳ̆-siōng, ī-hâiu gáuk ciáh dièu-dâi dŭ giék-sṳ̆k Să̤-háng gì céng-cháik. Hī sèng-âu gì tĕ̤k-cṳ̆-nè̤ng diŏh bái Kūng-̆cṳ̄, diŏh tĕ̤k Kūng-cṳ̄ cŏng-sùng gì Sé-cṳ̆ Ngū-gĭng (四書五經). Ṳ̀-gă sṳ̆-siōng iâ diòng gáu Hàng-guók, Nĭk-buōng, Liù-giù gâe̤ng Uŏk-nàng, biéng siàng hī sèng-âu Dĕ̤ng Ā Háng-cê Ùng-huá-kuŏng gê̤ṳng-dùng gì sṳ̆-siōng.
Ṳ̀-gă sṳ̆-siōng ô nék-giāng dái cŭng-gáu gì séng-cék, bók-guó ṳ̀-gă sê ng-sê siŏh ciáh cŭng-gáu gĭng-dáng hŏk-ciā gì káng-huák dŭ mâ̤ siŏh iông. Gĭng-dáng Nĭk-buōng, Hàng-guók gâe̤ng Uŏk-nàng ô iā sâ̤ hŏk-ciā tì-chók ĭ sê cŭng-gáu, bók-guó găk Dṳ̆ng-guók, duâi buô-hông nè̤ng giéng-gáe̤k ĭ nâ sê siŏh ciáh sṳ̆-siōng, ng-sê cŭng-gáu. 20 sié-gī chĕ̤ gì sèng-âu, iā sâ̤ Dṳ̆ng-guók hŏk-ciā giéng-gáe̤k cuòi sê lŏ̤h-hâiu gì cŭng-gáu, miĕk-chĭng ĭ „Kūng-gáu“ (孔教). Ùng-huá Dâi-gáik-mêng gì sèng-âu, Dṳ̆ng-guók Gê̤ṳng-sāng-dōng dó̤i ṳ̀-gă sṳ̆-siōng gâe̤ng Kūng-cṳ̄ gì káng-huák cêng kó̤ ngài, miĕk-chĭng Kūng-cṳ̆ hô̤ lā̤ Kūng-lō̤-nê (孔老二). Bók-guó găk gĭng-dáng gì Dṳ̆ng-guók kăi-sṳ̄ huāng-sṳ̆, bô giéng-gáe̤k ṳ̀-gă sṳ̆-siōng diē-sié iâ ô iā sâ̤ hō̤ nó̤h lāu.
Siâ-huôi (社會) sê siŏh ciáh cê-gă huàng-iēng gì siŏh dêng nè̤ng hĕ̤k-ciā dông-ŭk, dêu gó-diâng gì dê-huŏng, ô cê-gă gì ùng-huá.
Mìng-ciō (民主), iâ hô̤ có̤ dáik-muò-káik-lăk-să̤ (德謨克拉西)[1], sê siŏh ciáh céng-dê diē-sié gì gái-niêng, dâi-biēu ciō-guòng găk báh-sáng chiū lā̤, hĕ̤k-ciā gōng cêu sê ìng-mìng cê-gă có̤ ciō.
Gâe̤ng mìng-ciō siŏng-dó̤i gì gái-niêng sê dŭk-cài.
Siâ-huôi-ciō-ngiê (社會主義) sê siŏh cṳ̄ng céng-dê lī-lâung gâe̤ng céng-dê ông-dông. Ĭ ciō-diŏng gĕ̤ng-ìng găi-gék mò̤ guăng nàng-nṳ̄ dŭ ĭng-găi kĕk mìng-ciō gì huŏng-sék cĭk-tā̤ guăng-lī siŏh ciáh siâ-huôi.
Siê-huôi-ciō-ngiê â̤ dé̤ṳng buŏng kuŏ-hŏk siâ-huôi-ciō-ngiê, guók-gă siâ-huôi-ciō-ngiê, mìng-ciō siâ-huôi-ciō-ngiê, Dṳ̆ng-guók dĕk-sáik siâ-huôi-ciō-ngiê dēng dēng.
Cièng (錢) iâ hô̤ lā̤ huó-bê (貨幣), sê găk siŏh ciáh dĕk-biék gì guók-gă hĕ̤k-ciā gĭng-cá̤-tā̤ diē-sié â̤ dé̤ṳng có̤ ŭk-cṳ̆ hĕ̤k-ciā dēng-gá gău-uâng gì siŏh cṳ̄ng dĕk-sṳ̀ siŏng-pīng.
Hĭ-lé-nà̤-ngṳ̄ sê Hĭ-lé-nà̤-nè̤ng gōng gì ngṳ̄-ngiòng. 
Ngṳ̄-huák (語法) sê cī ngṳ̄-ngiòng diē-sié kóng-cié dăng-sṳ̀, cṳ̄-guó dēng dēng giék-gáiu gì giĕ-cáik. Diêng-nō̤ kuŏ-hŏk diē-sié iâ ô ciā gái-niêng.
Ùng-hŏk (文學) sê cī kék ngṳ̄-ngiòng ùng-cê có̤ gĕ̤ng-gê̤ṳ gì siŏh cṳ̄ng ngiê-sŭk, bău-guák hié, sĭ-gŏ̤, siēu-siók, sáng-ùng dēng dēng.
Huōi-sĭng(火星, hù-hô̤: ) sê tái-iòng-hiê gì dâ̤ 4 lăk giàng-sĭng.
Lâung-băh-cék (卵白質) sê siŏh cṳ̄ng iù Ăng-gĭ-sŏng hŭng-cṳ̄ cū-siàng gì iū-gĭ huá-hŏk-ŭk.
Hŭ-ngék (呼吸) sê sĕng-ŭk gì siŏh cṳ̄ng sĕng-lī dâi-siâ hiêng-chiông. Nè̤ng gâe̤ng buô-ṳ̄ dông-ŭk sê kĕk hié lì hŭ-ngék gì.
Siēu-diòng sê dông-ŭk gì siŏh ciáh ké-guăng.
Hié sê dông-ŭk gì siŏh ciáh ké-guăng, dò̤ lì hŭ-ngék.
Sìng-gĭng-bâng(神經病) sê siŏh cṳ̄ng cĭng-sìng mâ̤ ciáng-siòng gì bâng.
Dông-ŭk (動物) sê cī mâ̤ ciŏng ù-gĭ-ŭk hăk siàng iū-gĭ-ŭk, nâ sāi siăh ô-gĭ-ŭk gì, ô găng-gáe̤k, â̤ huāng-sĭk, â̤ ông-dông gì hī siŏh lôi sĕng-ŭk. Áng sĕng-ŭk-hŏk gì hŭng huák, nè̤ng iâ â̤ dé̤ṳng sáung siŏh cṳ̄ng dông-ŭk; bók-guó găk sĕng-uăk gì kēu-ngṳ̄ dâi-dŏng, nè̤ng ng-sê dông-ŭk gì siŏh cṳ̄ng.
Ngṳ̀ (魚) sê siŏh lôi sāi ngṳ̀-chĭ (săi, 鰓) hŭ-ngék, ô muōi-muōi, mò̤ chiēng-cāi gâe̤ng kă-cāi gì cék-tùi dông-ŭk. Sié-gái gà̤-dēng ô iā sâ̤ cṳ̄ng gì ngṳ̀.
Nè̤ng (儂), ciáng-sék miàng-cê hô̤ lā̤ ìng-lôi (人類), sê siŏh cṳ̄ng gŏ̤-gék gì lìng-dòng-mŭk buô-ṳ̄ dông-ŭk, ô sṳ̆-siōng, â̤ hŏk-sĭk, â̤ cháung-cô̤ huák-mìng. Gĭng-dáng sié-gái gà̤-dēng gì nè̤ng chă-bók-dŏ̤ ô 70 é.
Nè̤ng nâ sê áng séng-biék lì buŏng, â̤ dé̤ṳng buŏng nàng-gái gâe̤ng nṳ̄-gái lâng cṳ̄ng; nâ sê áng ìng-cṳ̄ng lì buŏng, â̤ dé̤ṳng buŏng băh cṳ̄ng nè̤ng, ŭ cṳ̄ng nè̤ng gâe̤ng uòng cṳ̄ng nè̤ng; nâ sê áng nièng-lìng lì buŏng, â̤ dé̤ṳng buŏng niè-giāng, chĭng-nièng nè̤ng, dṳ̆ng-nièng nè̤ng gâe̤ng lō̤-nièng nè̤ng.
Tiék (鐵) sê siŏh cṳ̄ng gĭng-sṳ̆k, iâ sê siŏh cṳ̄ng huá-hŏk nguòng-só. Nguòng-cṳ̄ sê̤ṳ-só sê 26, huá-hŏk hù-hô̤ sê Fe.
Cék-liông (質量) sê ŭk-tā̤ gì siŏh-cṳ̄ng sṳ̆k-séng, sê hèng-liòng ŭk-tā̤ dā̤-káung céng lĭk cáuk-ê̤ṳng sū sāng-sĕng gì gă-sók-dô gì liông.
Bă-ciĕu (芭蕉) sê siŏh cṳ̄ng chéu, ciā chéu gì guō-sĭk â̤ siăh.
Dà (茶) sê siŏh cṳ̄ng sāi dà-niŏh páu gì īng-lâiu.
Dà siăh uòng diông giâ gì niŏh-niŏh hô̤ lā̤ dà-kŭk.
Ū-ké (武器) sê siŏh lôi â̤ dé̤ṳng dò̤ lì gŭng-gék gì gă-sĭ-huă, iâ â̤ dé̤ṳng dò̤ lì ŭi-hiĕk hĕ̤k-ciā huòng-ngṳ̄.
Gū Hĭ-lé-nà̤ (古希利尼) sê Ĕu-ciŭ dĕ̤ng-báe̤k-buô gì gū-cā ùng-mìng, huák-nguòng diŏh Hĭ-lé-nà̤ hâ-iù dê-kṳ̆.
Mìng-dièu (明朝) iâ hô̤ lā̤ Dâi-mìng (大明) hĕ̤k-ciā Mìng-guók (明國), sê Dṳ̆ng-guók lĭk-sṳ̄ gà̤-dēng gì siŏh ciáh hŭng-gióng uòng-dièu, iâ sê có̤i-hâiu siŏh ciáh Háng-cŭk nè̤ng có̤ huòng-dá̤ gì uòng-dièu.
Mìng-dièu gì tàu ciáh huòng-dá̤ sê Hùng-ū huòng-dá̤ Ciŏ Nguòng-ciŏng. Ciā nè̤ng sê gĭng-dáng Ăng-hŭi Hông-iòng nè̤ng. Có̤-sá̤ sèng-âu chió bék, bâ-nā̤ dŭ găk có̤-căi gì sèng-âu ngô̤ sī. Hī sèng-âu Dṳ̆ng-guók sê iù Mùng-gū nè̤ng gì Nguòng-dièu (iâ hô̤ lā̤ Hù-nguòng) tūng-dê gì, báh-sáng sĕng-uăk iā kék-kŭi, gó-chṳ̄ iā sâ̤ nè̤ng cô̤-huāng. Ciŏ Nguòng-ciŏng gĭng-guó gô-dā̤ gì káh-dièu-bŏng Tŏng Huò gì dó̤i-chiū, diŏh 1352 nièng kó̤ Guóh Cṳ̄-hĭng hŭ-uái tàu-gŭng. Guóh Cṳ̄-hĭng iā káng-dâe̤ng ĭ, niông ĭ có̤ ciŏng-gŭng. Bók-guó gáu-muōi-lāu ĭ giéng-gáe̤k Guóh Cṳ̄-hĭng ciā nè̤ng mò̤-nó̤h-sāi, cêu dŭk-lĭk chók lì cê-gă huák-diēng. Ĭ sĕng ciŏng Dìng Iū-liông, Diŏng Sê̤ṳ-sìng cī siŏh dêng miĕk dâi, gái puái buô-dôi páh Báe̤k-gĭng, ciŏng Nguòng-dièu có̤i-hâiu siŏh ciáh huòng-dá̤ Nguòng Sông-dá̤ dṳ̆k kó̤ Mŏk-báe̤k. 1368 nièng, găk Éng-tiĕng (應天, gĭng-dáng gì Nàng-gĭng) dĕng-gĭ, guók-hô̤ „Dâi-Mìng (大明)“, nièng-hô̤ (年號) hô̤ lā̤ „Hùng-ū (洪武)“. Mìng-dièu cêu ciŏng-uâng sāng-sĕng lāu.
Ciŏ Nguòng-ciŏng câi-ôi gì sèng-âu, â̤ giăng giāng-diê gì huòng-ôi ké̤ṳk nè̤ng dŏk kó̤, ciŏng ô gŭng gì nè̤ng dŭ tài chă-bók-dŏ̤ lāu, bô puái cê-gă gì giāng kó̤ gáuk dê có̤ huăng-uòng. 1398 nièng ĭ táung-kuàng ī-hâiu, ĭng-ôi duâi-giāng ī-gĭng sĕng gò̤, cêu niông diōng-sŏng Gióng-ùng Huòng-dá̤ ciék-băng. Gióng-ùng dó̤i cê-gă gì gūi ciáh gă-gă iā mâ̤ huóng-sĭng, cióh gáuk cṳ̄ng lī-iù ciŏng ĭ-gáuk-nè̤ng gì huăng dṳ̀ dâi. Gì-dṳ̆ng siŏh ciáh gă-gă Ciŏ Lâ̤ găk 1398 nièng diŏh Sông-tiĕng (gĭng-dáng gì Báe̤k-gĭng) cô̤-huāng, có̤i-cṳ̄ng diŏh 1402 nièng páh gáu Éng-tiĕng, ciŏng huòng-ôi dŏk kó̤. Ciā Ciŏ Lâ̤ cêu sê lĭk-sṳ̄ gà̤-dēng chók-miàng gì Īng-lŏk Huòng-dá̤. 
Gióng-ùng nè̤ng biéng mò̤-dó̤i-tō̤, ô gì nè̤ng gōng ĭ cāu kó̤ Să̤-iòng, gó-chṳ̄ Īng-lŏk puái Dâng Huò, diŏh 1405 nièng lŏk Să̤-iòng kó̤ tō̤. Iù hī nièng kăi-sṳ̄, Dâng Huò lŏk să̤-iòng lŏk chék-huòi, gáu guó iā sâ̤ gô-dā̤ táu-dā̤ mò̤ tiăng guó gì guók-gă. Bók-guó, Gióng-ùng dó̤-dā̤ găk diê-nē̤, có̤i-muōi ciŏng-gì, gáu hiêng-câi gó mò̤ nè̤ng â̤ hiēu.
Īng-lŏk gì sèng-âu sê Mìng-dièu có̤i huák-dăk gì sì-gĭ. 1449 nièng, Mìng Ĭng-cŭng kó̤ páh Mùng-gū, cê-gă ké̤ṳk Mùng-gū bĭng niăh kó̤. Iù cuòi ī-hâiu Mìng-dièu huák-diēng mò̤ ī-sèng hō̤ lāu. Gáu-muōi-lāu bô gă lā̤ uŏ-káiu tié-lāu chĭng-lŏk nàng-huŏng, Muāng-ciŭ (cêu sê ī-hâiu gì Muāng-chĭng) chĭng-lŏk dĕ̤ng-báe̤k, guók-gă kăi-sṳ̄ muōng có̤ muōng ngài.
Tiĕng-kiē Huòng-dá̤ câi-ôi gì sèng-âu, huòng-dá̤ mâ̤ báik cê, gó-chṳ̄ niông tái-gáng Nguôi Dṳ̆ng-hièng dó̤i-chiū ĭ ché̤ṳ-lī céng-dê. 1627 nièng, Sùng-dĭng Huòng-dá̤ siông-dài, ciŏng ciā Nguôi Dṳ̆ng-hièng tài dâi. Sùng-dĭng buōng-dā̤ buóh siōng hō̤-hō̤ gāi-gáik siŏh hâ, mò̤-niĕ-ài céng-dê hū-bâi, gó̤-lòng guók duâi có̤-căi, siŏh-chék-ché̤ṳ nùng-mìng duâi cô̤-huāng. Có̤i cṳ̄ng diŏh 1644 nièng, Lī Cê̤ṳ-sìng gì nùng-mìng-gŭng páh giâ Báe̤k-gĭng, Sùng-dĭng cê̤ṳ-sák. Lĭk-sṳ̄-hŏk-gă dŭ ciŏng cī siŏh nièng dŏng có̤ Mìng-dièu miĕk-uòng gì nièng.
Lī Cê̤ṳ-sìng diē Báe̤k-gĭng ī-hâiu, ĭ gì buô-hâ ciŏng iā sâ̤ dŏng-guăng-gì cài-sāng dŏk kó̤, bô găk Báe̤k-gĭng siàng diē-sié lâung-bók-có̤. Mìng-dièu siū Săng-hāi-guăng gì ciŏng-gŭng Ngù Săng-gié, ĭ gì sá̤-bò̤ Dìng Uòng-uòng cêu ké̤ṳk Lī Cê̤ṳ-sìng gì buô-hâ Làu Cŭng-mīng dŏk kó̤, ĭ nông-bâ Ngù Siŏng iâ sêu gáu Lī Cê̤ṳ-sìng gì páuk-hâi. Ngù Săng-gié găng-huō-cĕ̤ng, bóng Muāng-chĭng buô-dôi diē guăng, ciŏng Lī Cê̤ṳ-sìng miĕk lâi. Muāng-chĭng bô puái bĭng hióng nàng, ciŏng gó̤-lòng ciáh Dṳ̆ng-guók páh giâ lì.
Mìng-dièu miĕk-uòng ī-hâiu, gô ô iā sâ̤ dâi-sìng gâe̤ng ciŏng-gŭng diŏh nàng-huŏng lĭk Mìng-dièu gì chĭng-uòng có̤ huòng-dá̤, huāng-káung Muāng-chĭng, có̤i cṳ̄ng dŭ ké̤ṳk Muāng-chĭng miĕk dâi. Cī gūi ciáh céng-guòng dŭ ké̤ṳk gĭng-dáng nè̤ng hô̤ lā̤ „Nàng-mìng“(南明). 1662 nièng, Īng-lĭk Huòng-dá̤ diŏh Hùng-nàng ké̤ṳk Ngù Săng-gié tài dâi, Nàng-mìng sĭk-cié miĕk-uòng. Găk Dài-uăng gì Dâng Sìng-gŭng, chŭi-iòng-gōng gó sê sāi Mìng-dièu gì nièng-hô̤, dáng-sê ciā Dâng Sìng-gŭng dĕk-lìng-é ng-lĭk Mìng-dièu huóng-dá̤, sĭk-cié ĭ ciáh sê Dài-uăng „Dŭng-nìng Uòng-guók“ (東寧王國) gì sĭk-cié tūng-dê-ciā.
1683 nièng, Muāng-chĭng páh giâ Dài-uăng, Dâng Káik-sōng dàu-hòng, Dŭng-nìng Uòng-guók miĕk-uòng.
Siàng-chê (城市) sê bī-gáu duâi gì ìng-lôi diâng-gṳ̆-diēng, ìng-kēu mĕk, siŏng-ngiĕk huák-dăk, gáuk-cṳ̄ng gŭng-gâe̤ng siék-siĕ cêng ciòng.
Cuba sê Mī-ciŭ gì siŏh ciáh guók-gă, găk Cuba-dō̤ gà̤-dēng. Ĭ iâ sê Mī-ciŭ mì-ék siŏh ciáh siâ-huôi-ciō-ngiê guók-gă.
Mĕ̤k-să̤-gŏ̤ (墨西哥, Să̤-băng-ngà-ngṳ̄: México) sê Báe̤k Mī-ciŭ gì 1 ciáh guók-gă. Ĭ liāng-tū să̤-buô sê Tái-bìng-iòng, dĕ̤ng-buô sê Dâi-să̤-iòng, báe̤k-buô sê Mī-guók.
Sôi-sê̤ṳ (瑞士, Dáik-ngṳ̄: Schweiz, Huák-ngṳ̄: Suisse, É-dâi-lé-ngṳ̄: Svizzera) sê sié-gāi huák-dăk gì gĕ̤ng-ngiĕk-huá guók-gă. Ĭ ôi-dé găk Să̤-ĕu, báe̤k-buô sê Dáik-guók. 
Baghdad sê Iraq gì siū-dŭ.
Istanbul sê Tū-ī-gì gì siŏh ciáh siàng-chê.
Mumbai, iâ hô̤ lā̤ Bombay, sê Éng-dô gì siŏh ciáh siàng-chê.
Dŭng-gĭng-dŭ (Nĭk-buōng-ngṳ̄: 東京都) sê Nĭk-buōng gì siū-dŭ.
Tái-bìng-iòng (太平洋) sê sié-gái gà̤-dēng gì siŏh ciáh dâi-iòng. Ĭ să̤-biĕng sê Ā-ciŭ gâe̤ng Dâi-iòng-ciŭ, báe̤k-biĕng sê Ā-ciŭ gâe̤ng Báe̤k Mī-ciŭ, dĕ̤ng-biĕng sê Báe̤k Mī-ciŭ gâe̤ng Nàng Mī-ciŭ, nàng-biĕng sê Nàng-bĭng-iòng.
Tái-bìng-iòng gó â̤ dé̤ṳng buŏng Báe̤k Tái-bìng-iòng gâe̤ng Nàng Tái-bìng-iòng 2 ciáh dâi-iòng.
Sahara sê Hĭ-ciŭ báe̤k-buô gì siŏh ciáh să-mŏk. Ĭ iâ sê sié-gái gà̤-dēng có̤i duâi gì siŏh ciáh să-mŏk.
