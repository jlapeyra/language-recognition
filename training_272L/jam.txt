Posnal infamieshan
Profeshnal infamieshan
Michelangelo di Lodovico Buonarroti Simoni (Maach 6, 1475 – Febiweri 18, 1564), kamanli nuo az Mikelanjelo, wehn wahn hItalian Renisans pienta, skolpta, haachitek, puohit ahn hinjinier. Alduo ihn no chrai fi du moch outsaid a di haats, ihn vorsatiliti ina di disiplindem ihn du tekop wehn so fos klaas tel im a siiros kantenda fi di taikl a aakitaipal Renisans man, gens ihn raival ahn kombolo hItalian Leonardo da Vinci.
Mikelanjelo houtput ina ebri fiil juurin ihn lang laif wehn uoliip; chruu di nof-nof karispandens, skech ahn riminisens wa sovaiv, im a di bes-dakiument aatis a di 16t senchri. Tuu a ihn bes-nuo wok, di Pietà ahn Dievid, ihn skolp bifuo ihn kech torti. No mata se ihn no tingk moch bout pientin, Mikelanjelo haalso kriet tuu a di muos influenshal wok ina fresko ina di ischri a Westan aat: di siindem frahn Jenisis pahn di siilin ahn Di Laas Jojment pahn di halta waal a di Sistiin Chapl ina Ruom. Lieta in laif ihn dizain di duom a Sin Piita Basilika ina di siem siti ahn revaluushanaiz klasikal aakitekcha wid ihn yuus a di jayant aada a pailasta.
Miguel de Cervantes Saavedra (Septemba 29, 1547 – Iepril 23, 1616) a wehn wahn Panish navlis, puoim raita, an plie raita. Im magnus opus, Don Quixote, kansida fi bi di fos navl bai som piipl, a wahn klasik a Westan lichicha an regyla get rietinz az wan a di bes navl dem we eva rait.
Publius Vergilius Maro, adawaiz kaal bai Virgil, (Aktuoba 15, 70 BCE – Septemba 21, 19 BCE) a wehn wahn klasikal Ruoman puoim raita, bes binuon di im chrii mieja wok dem- di Bucolics (ar Eclogues), di Georgics an di Aeneid- alduo nof ada puoim kliem fi bilangx tu im. Baan tu a faama, Virgil kom fi bi kansida az wana Ruom bigis puoim raita dem.
Kiaptin Jiemz Kuk, nuo az Captain James Cook FRS RN (7 Novemba [O.S. 27 Aktuoba] 1728 – 14 Febiweri 1779) wehna hIngglish expluora, navigieta ahnd kaatografa, ivenchual riezop tu Kiaptin rangk ina di Raayal Nievi. Kuk wehna di fos fi map Niuufonlan bifuo ihn mek ihn chrii vaayj dem tu di Pasifik Uoshan wen taim ihn mek di fos Yuuropian kantak wid di iistan kuoslain a Aaschrielia ahn di Awayian Ailant dem alzwel az di fos rikaad sorcomnavigieshan a Niuu Ziilan.
Lionaad Yuula ar Leonhard Euler (15 Iepril 1707 – 18 Septemba 1783) wena wah payanier Suis matimatishan ah fizisis uu spen muos a ih laif a Rosha ah Joermani. Yuula mek nof big diskovri ina fiil laka kialkiulos ah graaf tiori. Ih kumop wid nof a di madan matimatikal toerminaliji ah nuotieshan, espeshal fi matimatikal analisis, laka di aidie a matimatikal fongshan. Ih binuon tu fi di wok we ih du wid mikianix, fluid dainamix, aptix, ah aschranami. Yuula kansida fi bi di bes matimatishan a di 18t senchri ah wan a di bes fi aal taim. Astaraid 2002 niem afta im. Ih de pah di Sient Kialenda a di Luutaran Choch, pah Mie 24. Im a weh wah Kristian uu aagiu gens di praminent ietiyis a di taim.
Gatfriid Vilem Laibnits (Joerman: Gottfried Wilhelm Leibniz pronongxieshan: [ˈlaɪpnɪts]; azwel Leibnitz ar von Leibniz;  Julai 1646 [OS: 21 Juun] – 14 Novemba 1716) wena Joerman filasafa ah matimatishan uu weh rait muosli ina Latn ah French.
Ih hakiupai a iikual gran plies ina buot di ischri a filasafi ah di ischri a matimatix. A im eh-invent infinitezimal kialkiulos indipendant frah Nyuutn (Newton), ah ih nuotieshan a di wan ina jinaral yuus sens da taim de. Ih alzwel invent di bainari sistim, foundieshan a voerchual aal madan kompyuuta aachitecha. Ina filasafi, ih muosli memba fi aptimizim, dat a ih kangkluujan se wi yunivoers, ina rischrik sens, a di besis pasobl wan Gad kuda eh-mek. Saida Renei Deikaat ah Baruk Spinuoza, im a wan a di chrii grietis 17t-senchri rashanalis, bot ih filasafi azwel luk bak tu di skolastik chradishan ah antisipiet madan lajik ah analisis. 
Laibnits mek mieja kanchribyuushan tu fizix ah teknalaji, ah antisipiet nuoshan we soerfis lang-lang taim afta ina bailoji, medisn, jaaloji, prababiliti tiiri, saikalaji, lingguistix, ah infamieshan sayans. Ihn azwel rait  pah palitix, laa, etix, tiyalaji, ischri, filasafi ah filalaji, iibm okiejanal voers. Fiim kanchribyuushan tu dis wuoliip a sobjik kiata-kiata ina ih joernaldem ah ina nof touzn leta ah anpoblish maniuskrip. Op tu 2008, no kompliit edishan a Laibnits raitndem no de.
Kanfyuushos adawaiz nuo az Confucius ar Kungfuzi (551 BK – 479 BK) a weh wah Chaini filasafa uufa tiichin ah filasafi influens madan Chaini, Korian, Japaniiz, Taiwaniiz ah Vietnamiiz tingkin ah laif. Ih filasafi emfasaiz poersnal ah stiet moraliti, kareknis ina suoshal rilieshanship, jostis ah sinseriti. Demaya valiu ya get bigop ina Chaina muo dah ada dakchrin, laka Liigalizim, ar Dowizim, ina di Han Dainasti. Di sitndem we Kanfyuushos faamyuliet divelop ina di sistim a filasifi niem Kanfyuushanizim. Di Jezyuit Mateo Riichi inchajuusi ina Yuurop.
Kaal Maax (Jorman: Karl Marx) (Mie 5, 1818 – Maach 14, 1883) a wehn wahn Jorman filasifa, palitikal ikanamis, istuorian, palitikal tioris, suosialajis, an revaluushaneri uu get rietinz az di smadi uu staat kamiunizam. Ihn rait im muos mieja wok, Di Kamiunis Manifesto, wid Friedrich Engels ina 1848. Maax somaraiz im apruoch tu ischri ahn palitix ina di fos lain a di fos chapta a Di Kamiunis Manifesto (1848): Di ischri a evri sasayati we egzis op tel nou a di ischri a schrogl bitwiin di difrahn klaas dem.
Maax aagyu se kiapitalizam, laik ebri ada suosio-ikanamik sistim ago kriet nof intornal tenshan we ago liid tu di dischokshan a di sistim. Jos laik ou kiapitalizam riplies fyuudalizam, suoshalizam ago tek uova fram kiapitalizam ahn ivenchali liid tu wahn sasayati widoutn stiet ar klaas, we gwaihn kaal pior kamiunizam. Dis ago kom bout afta wahn chranzishan piiriad, “di diktietaship a di Pruolitieriat”, we piipl refa tu az di “woka stiet” ar “demakrasi ron bai di woka dem”. Wen yu taak bout filasifi, Maax a wehn wahn matiirialis ahn nof piipl uu im influens wehna ni’ilis. Di hanalisis we im mek bout ischri kliem se suoshalizam a wahn fiez we apn aredi ina nof paat a di wol. 
Lieta, ihn muub gaa hIngglant ahn rait Das Kapital, muosli ina hIngglish. Ihn ded a Landan ina 1883.
Aligzanda di Griet, aalso nuon az Aligzanda III a Macedon, wehna wan ienchent Griik king a Macedon. Im a when wan a di muos soksesful milichri komaanda dem fi aal taim an az faar az wi nuo im neva luuz a bakl. Bai di taim im ded, im kangka di Achaemid Porzhan empaiya, we get ad tu di Yuuropian terichri dem ina Macedon. Alexander kom fi tom king afta im faada, Philip II, ded, Philip when yuunifai muos a di siti steit dem in aGriis aanda Macedonian ruulaship ina wan fedarieshan niem di Liig a Corinth. Alexander difiit an uovachuo di di Porzhan empaiya.Im kangkwes dem inkluud Anatolia, di Levant, Iijip, Bactria an Mesopotamia, an mi exten di bounjri a im uona empaiya az fur az Punjab, Indiya. Im legisi an kangwes dem liv aan lang afta im an wehna di staat a nof senchri a Griik seklment an kolchral influens uova wuoliip a faar lan. Di piiriyad niem di Elenik piiriyad, an it a wan kombinieshan a Griik, Migl Iistan, Ijipshan an Indiyan kolcha. Alexander fiicha big big ina ischri, Griik an non-Griik kolcha. Im kangkwes dem inspaiya wan litareri chradishan ina we im kom kraas az wan lejenderi iiro ina di chradishan a Achilles.
Ilizibet I (7 Septemba 1533 – 24 Maach 1603) wena di Kwiin a Ingglan ah Kwiin a Airilan frah 17 Novemba 1558 tel shi ded. Shi adawaiz kaal di Voerjin Kwiin, Gluoriana, ah Gud Kwiin Bes. Ilizibet ena di fif ah laas manaak a di Tyuuda dainasti. Shi wena di daata a Enri VIII, ah weh baan prinses, bot ar mada, hAn Buolin (Anne Boleyn), eh-get exikyuut chrii ier afta shi baan, ah deh diklier se Ilizibet eh ilijitimet. Ar breda, Edwad VI, kot ar outa di sokseshan. Ina 1558 deh pudong ih wil ah Ilizibet get fi soksiid ar aaf-sista, di Kiaklik Mieri I. Wan a di fos tingdem we shi du az kwiin a weh fi supuot di set op a di hIngglish Pratistant choch, fi we shi ton Supriim Gobna. Piipl ena-expek Ilizibet fi marid, bot no mata omoch pitishan kom frah paaliment, shi tan de singgl. So shi gruo, so shi ton fiemos fi ar voerjiniti, ah wah kolt kumop rong ar we get selibriet ina puochret, pajent, ah di lichicha a di die. Ina gobament Ilizibet eh muo madaret dan ar faada ah breda ah sista dem. Wan a ar matodem go, “video et taceo” (“Mi si ah no se notn”). Di biitn we di Panish Aamaada get ina 1588 asosiet wid ar liidaship ah stil luk pan az wan a di bigis vikchri ina Ingglish ischri. Di taim we shi ruul kaal di Ilizibiitan Iira, we fiemos fi di kualiti Ingglish jraama we kom bout, bai plierait laka Wiliam Shiekspier ah Krixtifa Maalo, ah fi di akomplishment a man laka Fransis Jriek uu eh-expluor pah di sii. Tuwaad di hen a ar rien, soh briid a ikanamik ah milichri prablem wiikn ar papilariti tu di paint we ar piipldem kudn wiet fi shi ded. Afta di shaat rien a Ilizibet sista an breda dem, ar 44 ier pan di chuon eh-bring gud stabiliti fi di kindom ah elp fi faaj wah sens a nashinal aidentiti.
Sin Tamas Akwainas a weh wah priis a di Ruoman Kiaklik Choch ina di Daminikan Aada frah Itali, ah wah influenshal filasafa ah tioluojan ina di chradishan a skolastisizim. Im a wan a di mien supuota a nachral tialaji, an a di faada a di Thomistic skuul a filasifi ah tialaji. Im ab nof influens pah Westan tingkin, ah a fiim aidiedem nof man we rait pah madan filasafi wena opuoz ar grii wid, espeshali ina ieria laka etix, nachral laa ah palitikal tiori. Di Kiaklik Choch luk pah Akwainas az wah magl tiicha fi piipl we a stodi fi ton priis. Di wokdem we ih binuon fa a di Summa Theologica an di Summa Contra Gentiles. Im a wan a di 33 Dakta a di Choch, an nof Kiaklik piipl kansida se im a di grietis tioluojan ah filasafa ina di ischri a di choch.
Epistemalaji (frah Griik ἐπιστήμη, epistēmē, miin se "nalij, andastandin", ah λόγος, logos, we miin "wod") a wod fos yuuz bai di Skatish filasafa Jiemz Frejrik Feria (James Frederick Ferrier) fi diskraib di branch a filasafi kansoern wid di tiori a nalij. Iegzamin di niecha a nalij ah ou smadi kiah akwaya it.
Taat kiah refa tu di aidie ar arienjment a aidie we rizolt frah tingkin, di ak fi projuus taat, ar di pruoses fi projuus taat. Alduo taat a fondamental yuuman aktiviti familia tu ebribadi, deh no ab no jinarali axep agriiment az tu wa a taat ar ou ikriet. Taat maita ar maita no araiz ina di main frah di prodok a sobkanchos brien pruosesin.
Bikaa taat andalai nof yuuman akshan ah intarakshan, fi andastan ifizikal ah metafizikal arijin, pruoses, ah ifek a langstandin guol a nof akademik disiplin ingkluudn saikalaji, nyuurosayans, filasafi, aatifishal intelijens, bailoji, suosialaji ah 
kagnitiv sayans.
Tingkin lou yuuman fi mek sens a, intoerprit, riprizent ar magl di wol deh expiirians, ah fi mek pridikshan bout daa wol. Idierfuor elpful fi aaganizim wid niid, abjektiv, ah dizaya az imek plan ar adawaiz atemp fi akomplish demde guol.
Kanfyuushanizim a sistim a filasafikal ah "etikal-suosiopalitikal tiichin" sohtaim diskraib az rilijan. Kanfyuushanizim divelop juurin di Spring ah Aatom Piiriad frah di tiichin a di Chaini filasafa Kanfyuushos (551–479 BKE), uu eh-kansida ihself wah richranzmita a Jou valyuudem. Imetafizikal ah kazmolajikal eliment divelop ina di An Dainasti fala baka di ripliesment a ikantempareri, di muo Daoystik Huang-Lao, az di ofishal aidialaji. Muo praivitli, Chaini emparadem uda stil mek yuus a di istarikal Reyalpalitiik a di Chaini, toerm Liigalizim. Di disintigrieshan a di An ina di sekan senchri KE opm di wie fi di soterialajikal dakchrin a Budizim ah Daoyzim fi daminiet intilekchual laif a dehde taim.
Yuuman sasayati a wah gruup a piipl kechop ah tekop ina poersistant intapersnal rilieshanship, ar wah big suoshal gruupin wa shier di siem jaagrafikal ar suoshal teritori, muotaim sobjek tu di siem politikal aatariti ah daminant kolcharal expektieshan.
Dimakrasi, ar dimokratik gobament, a "sistim a gobament we aal di piipl ina wah stiet ar paliti ... invalv fi mek disijan bout deh afierz, tipikali bai vuot fi ilek riprizentitiv tu paaliment ar simila asembli".
Suoshalizim a wah rienj a ikanamik ah suoshal sistim kiaraktaraiz bai suoshal uonaship ah dimokratic kanchuol a di miinz a prodokshan; azwel di palitikal aidialaji, tiori, ah muuvment we iem a deh establishment.
Moni a heni haitem ar verifayebl rekaad we jinarali axep az piement fi gudz ah saabis ah ripiement a det ina potikiula konchri ar suosio-ikanamik kantex[1][2][3], ar we hiizi fi kanvoert tu soch a faam. Di mien fongshan a moni distingguish az: midiom a hexchienj; yuunit a hakount; stuor a valiu; ah, sohtaim, standad a difor piement[4][5]. Heni haitem ar verifayebl rekaad we fulfil demaya fongshan kiah kansida az moni.
Aaganizieshan a Pichruoliom Expuotin Konchri [Ingglish: Organization of the Petroleum Exporting Countries (OPEC, /ˈoʊpɛk/ OH-pek, ar OPEP ina nof adaels languij)] a wah intagobamental aaganizieshan a 13 nieshan, foun ina 1960 ina Bagdad bai di fos faib memba, ah edkwaata sens 1965 ina Viena. Di 13 konchri akount fi 40 posent a gluobal ail prodokshan ah 73 posent a di wol ail rizoerv wa "pruuv", we gi OPEC mieja influens pah gluobal ail prais.
OPEC stiet se deh mishan a "fi kwaadiniet ah yuunifai di pichruoliom palisi a di memba konchridem ah fi inshuor di stiebilizieshan a di hail maakit, so az fi sikyuor ifishent, ikanamik ah regla soplai a pichruoliom tu kansyuuma, stedi ingkom tu projuusa, ah fier ritoern pah kiapital fi demde we inves ina di pichruoliom indoschri."[1] Az a Juun 2016, OPEC membadem a Aljiiria, Angguola, Ekuador,  Indoniija, Iran, Irak, Kuwiet, Libia, Naijiiria, Kata, Saadi Ariebia (di de facto liida), Yunaitid Arab Emiret, ah Venizuela. Tuu-tod a OPEC ail prodokshan ah rizoerv de ina di six Migl Iistan konchri we sorong di ail-rich Poerjan Golf.
Abaashan a di henin a prignansi bai rimuuv a fiitos ar embrio bifuo ikiah sovaiv outsaida di yuutaros.[1] Abaashan we okor spantienosli nuo az miskiarij. Abaashan kiah kaaz fi poerpos ah den ikaal injuus abaashan, ar les friikuentli, "injuus miskiarij". Di wod abaashan noftaim yuuz fi miin onggl injuus abaashan. Simila prosiija afta di fiitos kuda eh potenshal sovaiv outsaida di wuum nuo az "liet toerminieshan a prignansi".[2]
Griik ar Elenik[1][2]  (Madan Griik: ελληνικά eliniˈka, elliniká, "Griik", ελληνική γλώσσα eliniˈci ˈɣlosa, ellinikí glóssa, "Griik languij") a wah indipendant branch a di Indo-Yuropiyan fambili a languij, nietiv tu di sodan Balkanz, di Ijian Ailanz, westan Ieja Maina, paat a nadan ah Iistan Anatuolia ah di Sout Kaakasos, sodan Itali, Albienia ah Saipros. Iab di langgis dakiument ischri a heni singgl klier difain Indo-Yuropiyan languij, wid span a 34 senchri a raitdong rekaad.[3] Iraitn sistim ena di Griik alfabet fi di majariti a iyschri; ada sistim, laka Linia B ah di Sipriat silabri, eh yuuz priivios. Di alfabet diraiv frah di  Finiishan skrip ah iself ton di biesis fi di Latn, Sirilik, Aamiinian, Kaptik, Gatik ah nof ada raitn sistim.
Di Griik languij huol a himpuotant plies ina di ischri a Yuurop, di muo luus difain Westan wol, ah Kristianiti; di kianan a Ienshent Griik lichicha ingkluud wok a maniumental impuotans ah influens fi di fyuucha Westan kianan laka di hepik puoymdem Iliad ah Adisi. Griik azwel ena di languij nof a di foundieshanal tex a Westan filasafi, laka di Plietanik dayalagdem ah di wok a Aristakl, eh-kompuoz ina; di Nyuu Testiment a di Kristian Baibl eh-rait ina Kaine Griik. Tugiada wid di Latn texdem ah chradishan a di Ruoman wol, di stodi a di Griik tex ah sasayati a antikuiti kanstityuut di disiplin a Klasix.
Dis ya aatikl ya a wahn stob, elp Wikipidia an expan pan i de.
Ina lingguistix, grama a di set a schrokchral ruul we goban di kampozishan a klaaz, friez, ah wod ina heni potikiula nachral languij. Di toerm refa azwel tu di todi a soch ruul, ah dis fiil ingkluud maafalaji, sintax, ah fonalaji, noftaim kampliment bai fonetix, simantix, ah pragmatix.
Lichicha a di aat a raitn wok. Litarali chransliet, di wod miin "akwientans wid leta" (frahn Latn littera, leta), ahn dierfuor di akademik todi a lichicha nuo az Letaz (laka ina di friez "Aat ahn Letaz"). Ina Westan kolcha di muos biesik raitn litarari taip dem inkluud fikshan ahn nanfikshan.
Niecha, ina di braadis sens, a di nachral, fizikal, ar matiirial wol ar yuunivoers. "Niecha" kiah refa tu di finamina a di fizikal wol, ah azwel tu laif altugiada. Di todi a niecha mekop di singkuma paat a sayans. Alduo yuuman a paat a niecha, yuuman aktiviti noftaim kansida laka difrah kiatigori frah adaels nachral finamina. Ina waneda sens, niecha a sexyual jraib ar dizaya, we kiah get kot ar rijuus chuu siknis ar malnorishment, ar az som smadi biliiv, bai niam soertn tingz laka sowa fruut, ar ef pupaa chrii gruo tuu nier man ous.
Maarz (simbal: ) a di di fuot planit frah di Son ah di sekan-sumaalis planit ina di Suola Sistim, afta Moerkiuri.
Di long a di praimeri aagan a respirieshan ina yuuman ah wuoliip a ada animal ingkluudn fyuu fish ah soh siniel. Ina mamal ah muos ada voertibret, tuu long lokiet nier di bakbuon pah aida said a di aat.
Mental disaada (aalso kaal mental ilnis, ar saikiachrik disaada) a dayanuosis, muotaim bai saikaichris, a biyievral ar mental patan we kiah kaaz sofarin ar puor abiliti fi fongshan ina laif.
Antibayatix, aalso kaal antibaktiirial, a wah taip a antimaikruobial jogz yuuz ina di chriitment ah privenshan a baktiirial infekshan.
hAnimal a moltiseliula, yuukiaryuotik aaganizim a di kindom Animalia (aalso kaal Metazuowa). hAal animal muotail, miinin se deh kiah muuv spantienosli ah indipendantli a som paint ina deh laif. Deh badi plan ivenchali bikoms fix az deh divelop, alduo som andago wah pruoses a metamaafosis lieta aan ina deh laif. hAal animal a echrochrof: deh afi injes ada haaganizim ar deh prodok fi sostinans.
Fish a voertibret we lib ina waata ah rispaya (get axijen) wid gil. Deh lak lim wid dijit (fingga & tuo). Disya difinishan no kwait wok: som amfibia aalso lib ina waata ah ab extoernal gil, bot dem a no fish.
Yuuman (aalso kaal yuuman biin, poersn ar smadi) a memba a di spiishiz Homo sapiens, we miin 'waiz man' ina Latn.
Bayokimischri, somtaim kaal bayolajikal kimischri, a di todi a kimikal pruoses widin ah riliet tu libm aaganizam.
Ayan a wah kimikal eliment wid simbal Fe (frah Latn: ferrum) ah atamik nomba 26.
Weda a di stiet a di atmosfier, tu di digrii ou iat ar kuol, wet ar jrai, kyaam ar staami, klier ar kloudi.
Ilekchomagnetik redieshan (EM redieshan ar EMR) a di riediant enaji we riliis bai soertn ilekchomagnetik pruoses. Vizebl lait a hilekchomagnetik redieshan. Ada familia hilekchomagnetik redieshan invizebl tu di yuuman yai, laka riedio wiev, infrared lait ah X-chrie.
Ina fizix, mas a prapati a fizikal badi. A meja a wah abjek rizistans tu haxalarieshan (a chienj ina istiet a muoshan) wen fuos aplai. Ihaalso ditoermin di chrent a imyuuchual gravitieshanal achrakshan tu ada badi. Ina di tiori a relitiviti wah rilietid kansep a di mas–enaji kantent a wah sistim. Di SI yuunit a mas a di kilogram (kg).
Semikandokta a kristalain ar amaafos salid wid distingk ilekchikal kiaraktaristik.[1] Deh ab ai rizistans — aya dah tipikal rizistans matiirial, bot stil wid wuoliip luowa rizistans dah insiulieta. Deh rizistans dikriis az deh tempicha hingkriis, we a di hapozit biyevia frah metal. Fainali, deh kandokin prapati kiah alta ina yuusful wie bai di dilibaret, kanchuol inchadokshan a impyuuriti ("duopin") ina di kristal chokcha, we luowa irizistans bot aalso lou fi di krieshan a semikandokta jongshan bitwiin difrantli-duop riijan a di hexchrinzik semikandokta kristal. Di biyevia a chaaj kiaria we hingkluud ilekchran, ayon ah ilekchran huol a demaya jongshan a di biesis a dayuod, chranzista ah haal madan ilekchranix.
Di Intanashinal Sistim a Yuunit (SI) a di madan faam a di mechrik sistim an a wah sistim we dizain rong di kanviinians a di nomba ten. A di sistim we muos piipl ina di wol yuuz ina ebridie laif ah sayans.
Tii a aromatik brebrij kamanli pripier bai puor at ar bwailin waata uoba kior liif a di Camellia sinensis, wah evagriin shrob nietiv tu Ieja.[1] Afta waata, a di muos waidli kansyuum jingk ina di wol.[2] A nof difrah taip a tii; soh tii, laka Daajiilin ah Chaini griin, ab a kuulin, bichrish, ah astrinjent flieva,[3] wails adawandem ab vaasli difrah pruofail we ingkluud swiit, noti, fluoral ar graasi nuot.
Ina Jumiekan langwij di wod tii kiah refa tu heni at brebrij, fi egzampl, koko, kaafi, chaaklit, mint, ganja ar bush tii. Iibm braat mek wid fish niem fish tii. [4][5] Tii kiah aalso refa tu di fos miil fi di die.[5]
Ina matimatix, fongshan a di rilieshan bitwiin wah set a hinput ah wah set a poermisebl output wid di prapati we hebri dege hinput rilietid tu hegzakli wan output.
Stiim injin a wah iit injin we pofaam mikianikal wok bai yuuz stiim az di wokin fluid.
Wepan, aam, ar aamament a heni divais yuuz wid intent fi inflik damij ar aam tu livin biin, chrokcha, ar sistim. Wepan yuuz fi ingkriis di efikesi ah ifishensi a aktiviti laka kraim, laa infuosment, self-difens ah waarfier. Ina braada kantex, wepan kiah kanschruu fi ingkluud eniting we yuuz fi gien schratiijik, matiirial ar mental advantij uoba advaseri.
Skolpcha a di branch a vijual aat we apariet ina chrii dimenshan. A wan a di plastik aat. Dyuurebl skolpcharal pruoses arijinali yuuz kaavin (rimuuv matiirial) ah maglin (di adishan a matiirial, laka wid klie), ina stuon, metal, siramix, ud ah adaels matiirial bot, sens Madanizim, wa gwaan a aalmuos kompliit friidam a matiirial ah pruoses. Waid varayati a matiirial kiah wok pan bai rimuuval laka ina kaavin, asembl bai weldin ar maglin, ar muolin, ar kyaasin.
Skolpcha ina stuon sovaiv nof betara dah wok a aat ina perishebl matiirial, ah noftaim riprizent di majariti a di sovaivin wok (outsaida pachri frah ienshent kolcha, duo kanvoersli chradishan a skolpcha ina ud maita eh-vanish altugiada. Ousomeba, muos ienshent skolpcha  eh-pient brait-brait, ah dis don laas tu wi.[2]
Towa a wah taal chrokcha, taala dah ou iwaid, muotaim bai signifikant maajin.
Krikit a nashinal ah intanashinal spuot we plie bitwiin tuu tiim a ilebm plieya iich uu skuor ron (paint) bai ron bitwiin tuu set a chrii sumaal, udn puos kaal wikit. Iich a di wikit de a wan hen a wah rektanggl a flatnout graas kaal di pich. Rong di pich a wah moch laaja uoval a graas kaal di krikit grong.
Ienshent Griis wena sivilizieshan kanek tu di piiriad a Griik ischri we laas frah di Aakiek piiriad a di 8t tu 6t senchri BKE tu di hen a antikuiti (c. 600 KE). Imidietli falarin dis piiriad ena di bignin a di Hoerli Migl Iejiz ah di Bizantiin era. Ingkluud ina hienshent Griis a di piiriad a Klasikal Griis, we eh-florish juurin di 5f tu 4t senchri BKE. Klasikal Griis eh-bigin wid di ripelin a Poerjan inviejan bai Atiinian liidaship. Kaaza kangkues bai Aligzanda di Griet a Masiduonia, Elenistik siblizieshan florish frah Senchral Ieja tu di westan hen a di Meditarienian Sii.
Klasikal Griik kolcha, espeshal filasafi, eh-ab wah powaful influens pah di Ruoman Empaya, we kyaa wah voerjan a hi tu nof paat a di Meditarienian Biesn ah Yuurop. Fi dis riizn Klasikal Griis jinarali kansida fi bi di seminal kolcha we eh-provaid di fongdieshan a madan Westan kolcha ah we kansida az di kriegl a Westan siblizieshan.
Di Griet Dipreshan wehna sivier wolwaid ikanamik dipreshan ina di dikied wa prisiid Wol Waar II. Di taimin a di Griet Dipreshan vieri kraas di nieshandem, bot ina muos konchri itaat ina bout 1929 ahn laas tel di liet 1930s ar hoerli 1940s. Iwehna di langis, muos waidpred, ahn diipis dipreshan a di 20t senchri. Ina di 21s senchri, di Griet Dipreshan kamanli yuuz az exampl fi ou for di wol ikanami kiahn diklain. Di dipreshan arijiniet ina di Yunaitid Stiet, wen stak prais taat fi jrap roun Septemba 4t 1929 ahn ibikomz wolwaid nyuuz wid di stak maakit krash pahn Aktuoba 29, 1929 (nuo az Blak Chuuzde). Frahn de so, ipred kwik-kwik tu muosli ebri konchri ina di wol.
Di Griet Dipreshan ab divastietin ifek ina voerchuali ebri konchri, rich ahn puo. Poersnal inkom, tax rivinyuu, prafit ahn prais jrap, wails intanashinal chried plonj bai muo ahn 50%. Anemplaiment ina di Y.S. riez tu 25%, ahn ina som konchri riez az ai az 33%. Siti aal roun di wol get lik bad, speshal demde dipend pahn ebi indoschri. Kanschrokshan voerchuali shet dong ina nof konchri. Faamin ahn ruural ieriadem sofa az di krapdem prais jrap bai apraximekli 60%. Wid plometin dimaan ahn fyuu altanet suos fi jab, ieria wa dipen pahn praimri sekta indoschri laka kiash krap, mainin ahn lagin sofa di muos.
Som ikanami taat fi rikova bai di mid-1930s. Ousomeba, ina nof konchri di negitiv ifek a di Griet Dipreshan laas klier tel Wol Waar II taat.
Siti a wah riizonebl laaj ah poermanent yuuman seklment. Siti jinarali ab kamplex sistim fi sanitieshan, yuutiliti, lan yuus, ouzin, ah chransputieshan. Di kansenchrieshan a divelopment ina wan plies meki hiizia fi piipl kandok bizniz, beta fi ebribadi, boti azwel kaaz prablem fi kanchuol oerban gruot.
Di Ripoblik a Kyuuba (IPA: /ˈkjuːbə/, Panish: Cuba), kansis a di ailan a Kyuuba (di laajis ah sekan-muos papilos ailan a di Grieta hAntiliiz), Isla de la Huventud ah sebral ajiesent sumaal ailan. Kyuuba lokiet ina di nadan Kiaribiyan a di kanfluens a di Kiaribiyan Sii, di Golf a Mexico ah di hAtlantik Uoshan. Kyuuba de sout a di hiistan Yunaitid Stiet ah di Ba'aamaz, wes a di Toerx ah Kiekos Ailanz ah Ieti, ah hiis a Mexiko. Di Kieman Ailanz ah Jumieka de tu di sout. Di nashinal flowaz a di flor de mariposa (botaflai flowaz) ah di nashinal bud a di Tokororo ar Kyuuban Chrogon.
Di Yuunaitid Stiet a Mexiko adawaiz nuo az Mexiko (Panish: México) a wah fedaral kanstityuushanal ripoblik we de ina Naat Amoerka. Iab wah baada wid di Yunaitid Stiet; pah di soutiis kuos a Guatimaala, Biliiz, ah di Kiaribiyan Sii; ah pah di iis bai di Golf a Mexiko. Ia di fif laajis konchri ina di Amoerkaz bai tuotal ieria ah di 14t laajis indipendant nieshan ina di wol. Mexiko ab 109 milian smadi we lib de ah rangk 11t az konchri wid di muos smadidem. Ia wah fedarieshan we ab 31 stiet an wahn Fedaral Distrik, di kiapital, Mexiko Siti.
Ina prii-Kolombian Mexiko, wuoliip a indijinos kolcha eh-de bout (Olmek, Toltek, Tiotihuakan, Maya, ah Aztek). Ina 1521 Spien tek di lan we Mexiko de tide, an eh-kaali Nyuu Spien, bot Mexiko gien indipendans ina 1821. Afta Mexiko indipendans uoliip a ikanamik prablem ampa dem ah deh luuz uoliip a deh terichri tu. 
Mexiko a wah riijanal powa, di onggl Latn Amoerkan nieshan we de paat a di Aaganizieshan fi Ikanamik Kaaparieshan ah Divelopment, sens 1994, ah a wah migl-ingkom konchri. Mexiko a nyuuli indoschrialaiz nieshan ah ab di 11t laajis ikanami ina di wol bai GDP. Mexiko ikanami ab chrang lingk wid NAFTA. Ousomeba, di laaj ingkom distribyuushan ah di wuoliip a jrog vailens a ishiu a kansoern.   
Di Suis Kanfedarieshan a wahn konchri ina Westan Yuurop. Suitsalan a wan a di riches konchri dem ina di worl bies pan por kyapita gruos domestik prodok.
Kwaadinet: 41°0′44"N 28°58′34"E
Istanbul a di bigis siti ina Torki.
Kwaadinet: 35°42′2"N 139°42′54"E
Tuokio (東京都) a di kyapital fi Japan. Lang abak, kyapital fi Japan a Kioto. A 1660, Tokugawa Ieyasu defeat Ishida Mitzunari, den bubble, mek big gettoh an castle ya. Inna eastern asia, tuokio a  biggest city. Nuff piipl dem come fram ebryweh.
Pasifik Uoshan roun 165.25 milian km² (63.8  milian sk mi), ikiba 32% a di hort tuotal sorfis yeria.[1]
Di Sa'aara (Arabik: الصحراء الكبرى‎, aṣ-ṣaḥrāʾ al-kubrā , 'di Grietis Dezat') a di laajis at dezat ina di wol, ah a di wol tod laajis dezat afta Antaatika ah di Aaktik. Di soerfis ieria a 9,400,000 skwier kilomita —ingkluudn di Libian Dezat— komparebl tu di rispektiv lan ieria a Chaina ar di Yunaitid Stiet.
