Michêlagnul  (Michelangelo di Lodovico Buonarroti Simoni), (Caprese Michelagnul (AR), 6 di Març 1475 - Rome, 18 di Fevrâr 1564 ) al fo un pitôr, scultôr, poete e architet talian dal Rinassiment.
Al è di sigûr un dai artiscj pui impuartants di chest periodi.
Al è stât l'artist ch'al à influençât di pui i artiscj dal sô timp, tant che il so mût di piturâ al è stât une vore studiât par i artiscj che son vignûts subit daspò di lui e cognossût sot il non di "Manierisim".
Nassût ai 6 di Març dal 1475 a Caprese, dongje Arezzo, fi di Ludovîc di Leonart Simoni Buonarroti e di Francesca di Neri del Miniato del Sera. La famee e jere origjinarie di Florence, ma il pari si cjatave là parcè che al jere potestât, une impuartante cariche publiche.
Za da cuant ch'al jere piçul, Michêlagnul al mostre une grande passion artistiche, soredut pal disen. Il pari nol jere content di chest, par lui al jere miôr se il fi al varès studiât gramatiche.
Par un pôc al studie gramatiche cul mestri Francesc da Urbin, ma il 28 di Jugn dal 1488, lant cuintri la volontât dal pari, al va te buteghe dal Ghirlandaio, al timp il pitôr florentin pui impuartant, in tal 1490 cul mestri Bertolt di Zuan, al studie lis statuis dal Zardin des Statuis di San Marc. Al jentre in contat cu i pui grancj oms de culture dal so timp: Pico della Mirandola, Marsilio Ficino e Angelo Poliziano.
Al studie lis oparis di Masaccio e di Giotto.
La Madone de Scjale e je di chest periodi, jenfri il 1490 e il 1492, e si cjate a Florence in tal museu di Cjase Buonarroti. Il Vasari al scrîf che il nevôt dal artiste Leonart Buonarroti le à regalade al duche Cosim I dai Medici. In cheste opare si pues viodi la influence dal Donatello. La Madone, sentade parsore un clap scuadrât, viodude di profîl, e cjale lontan. Dongje di je, il Frut al duar e a çampe si viôt une scjale - che da il non ae opare - cun doi agnui.
Daspò de Madone de Scjale e je la Bataie dai Centauros (jenfri il 1491 e il 1492)
Cheste opare e ven fate par Laurinç I dai Medici e il sogjet lu veve proponût Agnul Poliziano.
Semee che Michêlagnul par cheste opare sedi stât influençât ancje de art romane.
Cu la muart di Laurinç dai Medici, Michêlagnul al lasse la cort dai Medici, e si cjate cence cjase. Al cjate ospitalitât in tal convent dal Sant Spirit dulà che il priôr al lu lasse studiâ la anatomie dai cuarps dai muarts in tal Ospedâl che si cjatave dongje il convent.
Par ringraziament, Michêlagnul al fâs il Crist in crôs di len (1493).
Jenfri il 1493 e il 1494 al compre il marmul par une grande statue di Ercul, mandade in France e lade pierdude.
Il 20 di zenâr dal 1494, il duche Pieri dai Medici, al ordene une statue di nêf. Michêlagnul al torne par un pôc in te cort dai Medici, ma tal stes an i Medici a vegnin parâts vie de citât. Michêlagnul al va cussì prime a Vignesie e daspò a Bologne, dulà al lasse par la glesie di San Domeni un San Procul, un San Petroni e un agnul.
Al cîr di tornâ a Florence, ma al scjampe di gnûf par vie dai disordins.
Jenfri la fin dal 1495 e il mês di Jugn dal 1496, Michêlagnul al torne a Florence.
Al reste une vore impressionât de predicje dal Savonarola, tant ch'al reste cunvinçût che la Glesie a bisugne di jessi riformade.
Cambie ancje di opinion parsore al significât di dâ ae art: di chest periodi al è il Cupido ch'al duâr une opare influençade de art romane, tant che Michêlagnul al cîr di vendile al cardinâl Rafaêl Riario come se al fôs une opare origjinâl de epoche romane.
Ma il cardinâl si inacuarç dal truc e nol vûl comprâle, ma al reste impressionât tant ch'al clame l'artist a Rome il 25 di Jugn dal 1496, il 4 di Lui al scomence il Bacco cjoc conservât cumò al Museu dal Bargello.
Cheste opare e je un cjâf di opare, al semee pardabon une statue greche.
Michêlagnul al rapresente un zovin cjoc cu une tace in man. Sot dal diu ch'al bêf un zovin ch'al mangje un pôc di ue.
Cheste figure e je realizade cun une realtât impressionante.
Il cardinâl Riario nol vûl vêle, e la opare reste in cjase di Jacopo Gallo, un mecenât dal artiste.
In tal mês di novembar dal 1497, il cardinâl Jean de Bilhères Langlos, ambassadôr dal re di France Carlo VIII, al ordene al Michêlagnul une statue de Pietât, cumò conservade in te Basiliche di San Pieri cu un contrat scrit in tal mês di avost dal 1498.
La statue e a une struture piramidâl cu la Madone a plomp e il Crist muart par lunc mitût sui zenoi de Madone.
Par cheste opare, Michêlagnul al cjape l'ispirazion da lis Vesperbilder lis statuis de Madone de liturgjie dal Vinars Sant.
Tornât a Firenze in tal 1499, al fâs une Madone cul Frut par la catedrâl di Nôtre Dame a Bruges.
Tal mês di Jugn dal 1501 il cardinâl Francesc Todeschini Piccolromini i ordene la realizazion di cuindis statuis par la catedrâl di Siene.
Michêlagnul al rivarâ a fâ nome cuatri: un San Pieri', un san Pauli, un San Piu e un San Grivôr.
In tal 1501, la corporazion de Art de Lane  dâ a Michelagnul la comission de sô opare plui cognossude: il David.
Cun cheste opare, Michêlagnul al gambie la tradizion iconografiche.
La statue e je scuasit perfete, dut il cuarp dal zovin al va dongje de perfezion.
Cheste statue al a doi significâts: la fede ebraiche, e la figure dal podê republican.
Une robe di cjalâ ben: il cjâf dal David al è un pôc pui grant dal normâl. Michêlagnul al à tignût cont ancje dal pont di viste de persone che cjale la statue da sot.
Piçule curiositât: cuant che l'opare e jere scuasit finide, il gonfalonîr de Republiche Florentine Pieri Soderini al fâs notâ che - par lui - il nâs dal David al jere masse grant. Michêlagnul al va su, cuntun pôc di polvar di marmul e cualchi colp di martiel, al fâs fente di regolâlu. Tornât ju, al domande al gonfalonîr s'al leve ben. Content, il gonfalonîr al dîs di si.
Michêlagnul al reste impressionât dai studis e da lis ideis in fat di piture di Lenart da Vinci. Al studie e al copie cun atenzion i cartons dal grup dal Sante Ane cu la Vergjine, il Frut e san Zuan Batiste frut.
Il carton, cumò lât pierdût, al influençarà lis oparis di Michêlagnul dal timp.
Jenfri il 150 e il 1501 al fasarà il Funerâl dal Crist.
Dal 1502 al e' il Tondo Taddei; in cheste opare, une vore influençade da Leonart, il Frut al scjampe viodint un gardelin, simbul de Passion, inte man dal San Zuan Batiste picinin.
Ai 24 di Avrîl 1503, i ven ordenât di fâ dodis statuis dai apuestui pal Domo; al rivarâ a fâ dome une, il San Mateu, conservade in tes Galariis de Academie.
Dal 1503 al e' il Tondo Pitti, opare dulà le Vergjine a strenç il Frut, cjalant lontan par mostrâ il destin al Frut.Daûr,simpri la figure dal San Zuan picinin.
Jenfri il 1503 e il 1504, Michêlagnul al fâs une ' Sante famee ' cognossude cul non di Tondo Doni come regâl par lis gnocis dal marcjant Agnul Doni.
Cheste invezit,no je une sculture,ma e je une taule piturade cu la tempare. In cheste opare,la Madone passe il Frut a San Josef che si cjate daûr. Di cjalâ ancje i agnui cence alis.
Une curiositât: Agnul Doni,il marcjant ch'al veve comissionât le opare, al cîr di paiâ di mancul la taule. Michêlagnul, al cjape indaûr la taule, disint che, se al voleve la taule, di dâi il dopli. A chest il marcjant, al paie trop che i veve domandât, cence dî nuie.
Jenfri l'Avost e il Setembar dal 1504, i ven dade le ordenazion par une bataie di piturâ in te Sale dal Consei di Palaç Vecjo. Il sogjet e je le Bataie di Cascina, une bataie vinçude dai florentins cuintri i pisans. Michêlagnul al prepare il carton, lât pierdût e il fresc nol sarâ mai fât. Di chest carton, si cognòs nome le bande centrâl, da une copie fate dal pitôr Aristide da Sangallo.
In tal 1505, Michêlagnul al torne a Rome, par lavorâ su la tombe dal pape Juli II. Al va a Carrare, par sielzi il marmul, ma cuant che al torne a Rome, Juli II al à biel za gambiât di idee. 
A Michêlagnul nol reste che tornâ a Florence, dulà al torne a lavorâ tal San Mateu. Ma Juli II al gambie une altre volte e, cul jutori de Signorie di Florence, al fâs la pâs cul artist.
Ducj e doi si cjatin a Bologne, citât apene cjapade dal esercit dal pape. Michêlagnul al fâs une grande statue dal pape, ma cheste opare, pôc amade de int, e sarà doprade in tal 1511 par fâ canons.
Jenfri il mês di Març e chel di Avrîl dal 1508, l'artist al ven clamât dal Pape Juli II par i lavôrs di decorazion de Capele Sistine, terminâts in tal 1512.
Par vie dal assest dai mûrs, si jere formade une sclapadure che il Bramant veve comedât, rinfuarçant i mûrs cun cjadenis metudis tai locâls parsore de Capele. Une volte comedât il dam, la Capele e veve di jessi piturade di gnûf. Il 8 di Mai al ven butât ju un prin progjet che al viodeve i dodis apuestui e decorazions gjeometrichis. Ma Michêlagnul, no content, al gambie idee e oten cjarte blancje pal progjet. Al puest dai apuestui, al met siet Sibillis e cinc Profetis sentâts, al divît il spazi in mût di meti ancje senis de Gjenesi, metudis in ordin cronologjic, scomençant de parêt dal altâr.
Lis senis de Gjenesi son:
La separazion de lûs dal scûr,
Creazion de lis stelis e des plantis,
Separazion de Tiere de aghe,
Creazion di Adam,
Creazion di Eve,
Pecjât origjinâl e Adam e Eve parâts vie dal Paradîs,
Sacrifici di Noè,
Diluvi Universâl.
In tai cinc scompartiments che si cjatin parsore dai trons, il spazi al devente simpri pui stret, lassant il puest a figuris crotis cu ramaç e sfueis di rôl par fâ riferiment a la famee dal Pape (i Della Rovere).
Michêlagnul al met ancje i antenâts di Jesu Crist e senis de Biblie jenfri i cuâi: Gjudite e Oloferne, David e Golie, La punizion di Aman e il Sarpint di bronç.
In chest progjet, nassût de colaborazion jenfri l'artist, il Pape e i studiôs di teologjie de cort papâl, al è la plui grande rapresentazion de opare di Diu, l'om.
L'om viodût come le plui grande opare di Diu, e la figure dal om come ancje le figure di Jesu Crist, deventât om ancje Lui par salvâ la umanitât e puartâ dute la umanitât pui dongje di Cui che le a fate.
Duncje, l'om tal mieç di dut. Cheste e je le celebrazion che Michêlagnul al fâs dal cuarp uman.
Montade le impalcadure, Michêlagnul a scomence a piturâ lis trê storiis di Noè plenis di personaçs. Man man ch'al va indenant, Michêlagnul si concentre simpri di plui sul colôr e su i cuarps dai personaçs stant atent a jessi plui essenziâl. I frescs son stâs netâts in tal 1994, metint in mostre il lôr colôr origjinâl.
Daspò de muart dal pape Juli II in tal Fevrâr 1513, si decît di cjapâ in man il progjet de tombe monumentâl pal Pape.
Michêlagnul al ven di gnûf clamât e al fâs il Mosè e i Presonîrs.
Dal stes periodi son i doi Sclâfs:
un ch'al cîr di scjampâ da cualchi alc ch'al cîr di tignîlu fer,
un altri ch'al semee ch'al sedi apene sveât, ducj doi son conservâts tal Museu dal Louvre.
Par Metel Vari, in tal 1514, al fâs une statue de Resurezion dal Crist, bandonade par vie di une vene tal marmul.
Intal 1515, il Pape Leon X al visite Florence.
Par cheste ocasion, si decît di finî la façade de glesie di San Laurinç. I lavôrs a vegnin fats da Jacopo di Sansovino e Dree del Sarto, ma il lavôr nol jere definitîf. Il Pape, alore, al decît di sielzi l'architet par dâ in man i lavôrs par vie di un concors. Michêlagnul, ch'al veve za un contrat cu le famee dal vecjo pape, Juli II, al jere lât a Carrare par sielzi il marmul par le tombe dal Pape.
In tal 1517 al vinç il concprs, a cui vevin partecipât ancje Rafael, Jacopo Sansovino e Julian da Sangallo. Par cheste glesie, Michêlagnul al veve pensât di fâ un frontâl cun statuis di marmul, bronç e rilêfs. Al veve ancje pensât di fâ une glesie cu la tipiche struture des basilichis cristianis dai prins secui dal cristianisim. Cundiplui, al veve za prontât ancje il model in len e fât tancj disens dal progjet, ma i lavôrs fasin fadie a lâ indenant e dut al salte.
In tal mês di març dal 1520, il contrat al ven anulât, e Michêlagnul al torne a lavorâ ai Presonîrs par la tombe dal pape Juli II. Doi vegnin completâts, cuatri invezit restin di finî.
Dal stes an e je ancje la statue de Vitorie, conservade a Palaç Vecjo a Florence, e une gnove version de Resurezion dal Crist par Metel Vari, puartade a Rome in tal 1521.
In tal 1519, Michêlagnul al ven incjariât di prontâ une seconde capele dai muarts par la famee dai Medici in te glesie di San Laurinç a Florence.
La opare e ven al tacade in tal 1525, Michêlagnul al va daûr l'esempli dal Brunelleschi a plante cuadrade. Di particolâr impuartance son lis statuis dai monuments funeraris: Parsore a chei dai Cjapitanis Laurinç e Julian si cjatin lis statuis de Alegorie dal Timp, il Crepuscul e l' Aurore parsore chê di Laurinç, il Di e la Gnot parsore chê di Julian.
Invezit par Laurinç il Magnifico e so fradi Julian no si cjate il timp par prontâ i monuments, che a vegnin soterâts sot dal altâr.
Par chest progjet, Michêlagnul al fâs ancje une Madone cul frut mitude tal mieç de capele, in mût che vegnin cjaladis da lis statuis dai Cjapitanis.
Dongje de Madone si cjatin ancje lis statuis dai Sants Come e Damian, protetôrs de famee dai Medici, fatis su progjet di Michêlagnul dai scultôrs Rafaêl da Montelupo e Zuan Agnul Motorsoli.
In tal 1529 Michêlagnul al partecipe a la insurezion republicane cuintri la famee Medici, lavorant a lis fortificazions de citât tacadis dal esercit imperiâl, ch'al jere de bande dai Medici, parâts vie in tal 1527. Di chest periodi a restin i progjets da lis fortificazions, studiadis in mût di jessi ancje un strument di atac.
Ma in tal setembar dal stes an, Michêlagnul al scjampe a Vignesie, al reste par cualchi dì, ma al torne, daspò vê paiât une fuarte multe.
Daspò de colade de citât ai 12 di Avost dal 1530, Michêlagnul al scjampe di gnûf par platâsi dal priôr di San Laurinç par scjampâ ae vendete de famee Medici.
Il pape Clement VII lu puarte vie in mût definitîf da lis mans dai Medici e i ordene la realizazion de Biblioteche Laurençane.
La Biblioteche Laurençane e je une biblioteche publiche dongje de glesie di San Laurinç: par la sale, Michêlagnul al cjape la ispirazion dal lavôr dal Michelozzo par la Biblioteche di San Marc.
Michêlagnul al progjete ancje i bancs di len e il scjalon, realizât in piere serene par volê di Cosim dai Medici.
In tal mês di avrîl dal 1532 al à un altri contrat par i lavôrs ae tombe di Juli II.
In tal 1534 Michêlagnul al va a vivi in mût definitîf a Rome, sedi par finî i lavôrs de tombe dal pape Juli II, sedi parcè che, une volte tornâs i Medici a Florence, par lui nol jere pussibil vivi lavìe.
Il pape Clement VII i ordene la decorazion de parêt di font de Capele Sistine cul sogjet dal Judizi Universâl, sogjet confermât ancje dal pape Pauli III, de famee dai Farnese, lavôr scomençât in tal 1536, e terminât in te sierade dal 1541.
Tal mieç dal fresc si cjate la figure dal Crist judis, cu la Madone dongje che cjale i beâts. Lis figuris dai beâts a son mitudis in mût di lâ daûr al moviment de figure dal Crist. Sot si puedin viodi figuris di sants, patriarcjis e profetis.
I agnui a son rapresentâts cui struments de Passion.
La rapresentazion sielzude da Michêlagnul al sarâ tal mieç di une fuarte discussion: I sants son rapresentâts cence la aureole,il Crist al è zovin e cence barbe.
Chest al voleve dî che ducj i oms son compagns di front dal Judizi.
Soredut i cuarps crots e lis figuris di Sant Blâs e Sante Catarine al fasaran scandul tant che, un viaç muart l'artist, si decît di clamâ un scuelâr di Michêlagnul, Denêl da Volterra par piturâ parsore dai cuarps une sorte di 'mudandis'.
Par chest, Denêl da Volterra al sarâ clamât "Braghettone" (chêl de braghessis).
In chest periodi Michêlagnul al devente amì di Vitorie Colonna, femine dal marchês di Pescare e persone di grande culture. Vitorie lu mene in tal cercli di inteletuâi dal cardinâl Regjinalt Pole.
Lis ideis di chest "cercli" di inteletuâi a jerin soredut par une riforme de Glesie Catoliche, par un miôr rapuart cu la cristianitât.
Chestis ideis influençaran une vore Michêlagnul.
Par Vitorie Colonna, Michêlagnul al fâs un Crist in crôs, ma di cheste tele a son restâts nome i disens. Il plui famôs al è chel che si cjate in tal British Museum di Londre, e e reste ancje une copie conservade in te catedrâl di Logroño, in Spagne.
Intal 1542, il pape Pauli III al jere vonde gjelôs e secjât dal fat che il lûc dulà che Michêlagnul, il plui grant artist de epoche, al veve cjatât il miôr de sô espression, al jere dedicât al pape Sist, al comande a Michêlagnul i lavôrs te so capele privade in Vatican (la Capele Paoline).
Michêlagnul al fâs doi frescs: il prin la Conversion di Saulo (sarès a dî San Pauli) e il Martiri di San Pieri realizât daspò vê finît la tombe di pape Juli II.
Ma daspò dal 1542, la tombe di pape Juli II e ven spostade te glesie di San Pieri in Vicoli (clamade cussì parcè che dentri di cheste glesie si cjatin lis cjadenis — vicolae' in te lenghe latine — di San Pieri), cu lis statuis dal Mosè, chê di Lie e chê di Rachele.
La disposizion dal pape, cu le Madone cul Frut, un Profete e une Sibille al mostre la influence dal cercli inteletuâl di Vitorie Colonna.
Mosè, om di fede e scossât de vision di Diu, al è dongje da doi mûts di jessi: la vite ative rapresentade par Lie, e le vite contemplative, rapresentade par Rachele.
Cu la muart di Antoni da Sangallo il Zovin in tal 1546, vegnin fidâts i assums di finî i lavôrs di Palaç Farnese e de Basiliche di San Pieri.
Jenfri il 1546 e il 1550 Michêlagnul al complete la façade e il curtîl di Palaç Farnese, gambiant alc dal progjet dal Sangallo, alçant un pôc il secont plan e mitint une grant curnîs e un steme colossâl parsore dal grant barcon centrâl.Par la Basiliche di San Pieri al sielç di tornâ al progjet dal Bramante, ae plante cu la crôs greche drenti dal cuadrât, lassant pierdi lis variazions puartadis da Rafael.
La statue romane dal imperadôr Marc Aureli e ven mitude tal Campidoglio.
Pape Pauli III al domande a Michêlagnul di studiâ la ristruturazion de place, divignude il centri de vite sociâl di Rome.
In tal 1550,Michêlagnul al tache la Pietât de Opare dal Domo clamade cussì par vie de sô colocazion in tal Museu de Opare dal Domo a Florence. E veve di jessi une statue dal monument de sô tombe, ma ven bandonade daspò un colp di rabie dal artiste che a colps di martiel, al romp un braç e une gjambe dal Crist, crevant ancje une man de Vergjne.
Un scuelâr di Michêlagnul, Tiberio Calcagni al comede il braç e al finîs ancje la Madalene, lassade incomplete da Michêlagnul.
Chest grup di statuis e à une disposizion piramidâl. Forsit Michêlagnul veve lassât incomplet apueste par completâ nome la figure dal Crist. Il Josef di Arimatee al puês jessi un autoritrat di Michêlagnul.
La "Pietât "Rondanini" e je une altre opare tacade e no finide. Forsit Michêlagnul e veve ancjemò di modificâle, ma in tal 1561, al regale cheste opare a Antoni del Francese.
I ultims progjês de sô vite son: il disen dal progjet de Puarte Pia, opare impuartante, e il progjet de glesie di Sante Marie dai Agnui e dai Martars.
Ai 18 di Fevrâr dal 1564, a otante vot agns, Michêlagnul al mûr.
Al polse te Glesie di Sante Crôs a Florence.
AL fo Zorz Vasari a progjetâ il monument de tombe cu lis tre figuris che vain, che a rapresentin la piture, la sculture e l'architeture.
Ancje se par lui la poesie jere une fufigne,Michêlagnul al a scrît poesiis za dal 1500-1505.
Di sigûr influençât dal Petrarca e di Dante, cognossûts ae cort dai Medici, lis sôs poesiis a an come sogjet il sô lavôr, ma ancje amôr e l'amistât.
Si sa che cuant al scriveve di amôr, lu faseve par un om, il zovin Tomâs de' Cavalieri, ma al jere ancje une vore leât a Vitorie Colonna.
Cul vignî vecjo, al devente simpri pûi religjôs, e la sô religjositât si cjate ancje tal sô pinsîr e tes sôs poesiis: al fevele dal pecjât e de salvece, fin a deventâ ancje une vore amâr.
Publi Virgili Maron, par latin Publius Vergilius Maro (Andes, 15 Otubar 70 p.d.C. - Brindisi 21 Setembar 19 p.d.C.), al fo un poete antîc roman.
Al fo un dai scritôrs plui innomenâts e impuartants de Storie.
I studiôs a cjapin informazions su le vite di Virgili di sôs oparis e di biografiis scritis te tarde antighitât e te ete di mieç, che a lôr volte a àn come risultive massime il De poetis (Sui poetis) di Suetoni; unevore ipuartante e je chê che Eli Donât al premetè al so comentari des oparis di Virgili.
Al nassè tal 70 p.d.C. a Andes, un vilaç dongje Mantue forsit di une femine di non Magia Polla. Une biografie medieval scrîf che al jere fi di un ciertun Virgili, che al ven clamât rusticus (vadì contadin), ma no o savn se rusticus al è il non o ben si riferis a so mistîr; i antîcs a àn stramandât che so pari al lavorave verementri cu la tiere o cu lis âfs, ma al podarès jessi dome une informazion nassude dal contignût e de filosofie des Georgichis e des Bucolichis di Virgili; mediant che so pari i de une educazion di di siôr, probabilmentri nol jere un cossan e al possedeve almancul un toc di tiere. Al scomençà i sos studis di retoriche a Cremone, citât vicine, par continuâ a Milan e a Rome, a la scuele di Epidi, che al fo mestri ancje di August. Molade la retoriche, che no i lave propite jù, al passà di stâ a Napoli, dulà che al leve te scuele epicureane di Siron, che lu influenzà un grum; salacor al metè dongje achì il so  gîr di amis poetis: Luzi Vari, Plozi Tuche e Orazi. Al vivè simpri unevore imbotonât e fûr di man, cence interes pe politiche, propite secont la filosofie epicureane.
Fra il 42 e il 39 al scrivè lis Bucolichis; in chescj agns al ve di frontâ un berdei: dopo che i complotants a vevin fât fûr Juli Cesar e a jerin stâts sbaraiâts a Filippi, si veve di cjatâ tiare par paiâ lis armadis e si incjamerà cjamps dongje Cremone, citât aleade ai sassins di Cesar. Stant che i veterans a jerin masse, si decretà di confiscâ ancje a la vicine Mantue, dulà che ancje Virgili al veve il so cjamput, che al rivà a mantignî dome cul judori dal so amì Asini Polion. Lis Bucolichis a forin preseadis un grum e Virgili jentrà tal circul leterari di Mecenat e te gracie di August. Tra il 32 e il 29 al scrivè ancje lis Georgichis e in chel an al scomençà a butâ jù ancje l'Eneide. Tal 19 al cjapà su e al le in Grece, dulà che al voleve finî la sô opare, ma a Megare i cjapà une soreglade pal cjalt rapaç; no resistint al viaç indaûr, al mancjà che al jere juste sbarcjât a Brindisi par tornâ a cjase.
Viôt la pagjine des Bucolichis.
Viôt la pagijne des Georgichis.
Viôt la pagjine de Eneide.
James Cook (Marton, Ingletiere, 27 di Otubar dal 1728 - Kealakekua Bay, Hawaii, 14 di Fevrâr dal 1779) al fo un esploradôr e cartograf inglês. Intai siei trê viaçs tal Pacific al à esplorât lis principâls isulis di cheste regjon, disegnant mapis des cuestis.
Il pari al jere scozês, ma si jere stabilît a Marton, dongje Middlesbrough; la famee a jere pôc siore, e James al va a scuele fin a dodis agns. Dopo al oten un lavôr come aprendist intune imprese di navigazion te citât portuâl di Whitby, contee dal North Yorkshire. Lì al jentre in contat cul mâr e cun lis nâfs, che a saran la grant passion de sô vite. La so abilitât navigant tal dûr Mâr dal Nord lu fasin notâ, e a 27 agns, tal 1755, i ufrissin il comant di une nâf. Ma il zovin Cook al decît invezit di jentrâ come volontari te Marine Reâl, za che la Grande Bretagne si stave prontant pe Vuere dai siet agns e a jerin pussibilitâts di fâ cariere. Al ven mandât inte Americhe dal Nord, e culì al impare la art de cartografie, disegnant tra il 1763 e il 1767 la mape des cuestis de penisule di Tieregnove. Chest al atire la atenzion de Royal Society e de Marine, e la cariere di Cook a scomence ben prest a cjapâ une biele strade.
Intal 1666, la Royal Society lu cjol par un viaç tal Ocean Pacific, cul fin di osservâ e documentâ il passaç di Venere parsore dal disc dal Soreli; al sarà il prin dai siei trê grancj di esplorazion.
Intal 1668, al comande la nâf Endeavour, e al traspuarte une clape di astronoms e il botanic Joseph Banks te isule di Tahiti par cjalâ il passaç di Venere. Di lì al continue fin ae Gnove Zelande, dulà che al disegne une mape cussì precise de cueste che e sarà doprade par cuasi un secul; al circumnavighe ancje dute la Gnove Zelande, confermant cussì che la ipotesi che in chê volte cualchidun al sostignive, ven a stâi che il paîs al faseve part di une struture continentâl plui grande. Al travierse ancje il stret tra lis dôs isulis maiôrs, stret che vuê al puarte il non di Cook. Po al passe ae cueste orientâl de Australie, che al cartografe e batie come Gnûf Gales dal Sud, oltri a tirâ su la bandiere britaniche su chest teritori.
Prime di tornâ, al navighe ancje tra lis isulis di Java e Sumatra, dimostrant che a jerin separadis. Un fat impuartant al è che nissun om dal ecuipaç di Cook al murì di scorbut, graziis ae atenzion dal cjapitani ae igjene e ae alimentazion, par cui ancje i agrums a jerin includûts tes provistis. Il fat che i agrums a evitavin il scorbut al jere stât discuviert pôc prime dal miedi inglês Lind.
Tornât in Ingletiere, al ven promovût a comandant e presentât al re Zorç III. Intal 1772, al partìs di gnûf come comandant de nâf Resolution par cirî la Terra Australis, parcè che in chê volte si pensave che la Australie e fos dome un toc di chest continent. Lu seguive un altri vassiel, l'Adventure. Al navighe cun rote sud fin ae Antartide e ai 16 di Zenâr dal 1773 al rive a traviersâ il circul polâr antartic. Dopo al rive a lis isulis che avuê a puartin il so non, lis isulis Cook, che lui al clamà in chê volte Hervey. L'an sucessîf al rive a lis isulis Vanuatu, lis isulis Marchesis e la isule di Pasche. Tornant indaûr, al discuvierç ancje lis isulis Georgia dal Sud e Sandwich dal Sud. 
Cun cheste spedizion Cook al dimostre che no esisteve un continent austrâl, fûr che la masse di glaç antartiche; un altri risultât dal viaç al è chel dal ûs cun sucès dal cronometri K1, che al facilità e rindè plui precise la misurazion de longjitudin. Pes sôs esplorazions, al ricêf une altre promozion e al ven decorât cun la medaie Copley, e nomenât ancje membri de Royal Society.
Intal so tierç viaç, scomençât tal lui dal 1776, simpri al comant dal vassiel Resolution, Cook al cîr un passaç tra l'Ocean Atlantic e l'Ocean Pacific pal nord-est, il famôs passaç a Nord-est.
Al cjate par prin lis isulis Sandwich, vuê cognossudis come Hawaii. Nol à sucès tal obietîf origjinâl di cjatâ il passaç, ma al cartografe la cueste ocidentâl de Alaska e al pronte ancje un document precîs su gran part de idrografie merecane sul versant atlantic.
Al rive fin al stret di Bering, ma al scugne tornâ indaûr par vie de glaç. Su la vie pe Ingletiere, la spedizion si ferme di gnûf aes isulis Sandwich, dulà che e à di restâ par plui timp di ce che al jere proviodût, parcè che lis condizions climatichis impedivin la navigazion. Chest al provoche tensions cui indigjens dal lûc pe scjarsis provistis e daspò cualchi barufe, Cook al ven copât dai natîfs.
Pûr vint passât cuasi dute la so vite in mâr, al vè ocasion di formâ une famee; a trente-cuatri agns si spose cun Elizabeth Batts, gnocis di dulà che a nassin sîs fiis, di cui trê a muraran di fruts. Dai trê restâts, dôs a fasaran i marinârs.
Gottfried Wilhelm von Leibniz (o Leibniz) (Lipsie 1 di Lui 1646 - Hannover 14 di Novembar 1716) al fo un filosof, sienciât, matematic, diplomatic, bibliotecari e avocat todesc.
Intal 1676 al inventà il calcul diferenziâl in mût indipendent di chel di Newton. Al fondà la Academie des Siencis di Berlin.
Karl Heinrich Marx ancje talianizât cul nom di Carlo Marx (Treviri, 5 di Mai 1818 – Londre, 14 di Març 1883) al fo un pensadôr, scritôr, storic, gjornaliste, economiste e teoric de revoluzion todesc.
Cognossût par la so concezion materialiste de storie e par jessi stât un dai prins economiscj a vê analizât il sisteme e i efiets dal capitalisim e de lote des classis, e par so azion tal mieç dal moviment dai operaris. Al fô un dai prins dirigjents de Associazion internazionâl dai lavoradôrs, le Prime Internazionâl. Lis corentis di pinsîr inspiradis diretamenti dai sôi lavôrs cjapin il nom di marxisim. Marx al a vût une grande impuartance al svilup de li siencis umanis e sociâls. Il sô lavôr al a marcjât in maniere fuarte il XX siecul, indulâ cetancj moviments revoluzionaris e inteletuâls vegnin inspirâts dal so pinsîr.
Nasust in une famée de classe medie, al studie in te Universitât di Bonn e in te Universitât Humbolt a Berlin, indulâ che al ven influenzât dal pinsîr di Hegel. Dspo jssi laureât, al colabore cul gjornâl radcâl di  Colonie "Gazete renane". In tal 1843, si trasferîs a Paris indulâ continue la sô colaborazion cun le stampe e al fâs cognossince di tancj personaçs dal mont de economie, jenfri i cuâi Friedrich Engels, fî di un industriâl inglês che lo judarâ tal compiment dal Manifest dal partît comunist in tal 1848. Esiliât de France tal 1849 par vie de sôs ideis politichis, Marx si trasferîs cun la sô femine e i fîs prime a Brussels de daspo a Londre. In Inghiltere Marx al continue a lavorâ come gjornaliste par il "New York Tribune", studiant pui a font l'economie politiche, fin a la publicazion de sô opare pui cognossude, Il Capitâl.
Marx al publiche di bessôl nome il prin libri in tal 1867, le opare complete ven publicade da Friedrich Engels daspo la sô muart, e le version complete de Teorie dal plusvalôr da bande di Karl Krautsky.
Judât dal sô ami Friedrich Engels al fô il principâl teoric dal socialisim e dal comunisim
Jenfri lis sôs oparis, il Manifest dal partît comunist, Il Capitâl e Teorie dal plusvalôr.
Tal 1843 a Bad Kreutznacht, Marx al spose Jenny von Westphalen, fie di un esponent de nobiltât de Renanie, cognossude cuant che al jere student. Cun Jenny , Marx al varâ sîs fruts, ma nome trê fies rivarân in te etât adulte: Jenny Caroline, Laura e Jenny Julia Elanor.
Il confucianisim al è une des plui grandis scuelis filosofichis, morâi, politichis e, in cualchi misure, religjosis de Cine. Si è disvilupât vie par doi milenis a partî dai insegnaments dal filosof Kǒngfūzǐ, il «Mestri Kong» (551-479 a.C.), cognossût in ocident cul non latinizât di Confuci.
Confuci al à creât un sisteme rituâl e une dotrine morâl e sociâl, che si proponevin di mendâ la decjadence spirituâl de Cine, intune epoche di grande coruzion e di savoltaments politics. Invezit Confuci nol à mai volût, tratâ cuistions sorenaturâls e che a lessin parsore de esperience umane. Intal confucianisim nol è nuie di soteriologico e chest al fâs dificil calcolâlu une religjon, se no in sens sociologjic, cemût che al à fat Max Weber.
Dopo jessisi confrontât cu lis scuelis di pinsîr concorintis, dilunc dal Periodi dai reams combatents, e perseguitât sot l'imperadôr Qin Shihuangdi, il confucianisim al è stât imponût come dotrine di Stât sot l'imperadôr Han Wudi (156-87 a.C.) e al è restât tâl fin ae fondazion de Republiche di Cine intal 1911.
In plui che in Cine, il confucianisim al à esercitât une influence une vore fonde in Gjapon, in Coree e in Vietnam.
Par  socialisim si intindin dutis lis dotrinis sociâls , politichis e economichis che vuelin puartâ a une trasfomazion de societât tal sens de avualitât di ducj i citadins tal plan sociâl,economic e giuridic. Si puès ancje definî un  model o sisteme economic indulâ "sociâl" significhe dute la popolazion.
Tal Votcent , dutis lis dotrinis socialistis vevin come finalitât il superament da lis classis sociâls e le sopresion de proprietât privade dai mieç di produzion e di scambi.Fin al 1848 , lis peraulis socialisim e comunism jerin consideradis scuasit compagnis.Tal Manifest dal partît comunist , Karl Marx e Fredrich Engels fasin une division jenfri "socialisim utopistic" e "socialisim scientific" che clamin ancje comunism par meti in evidence lis diferencis cul prin.
Uê il socialisim je une ideologie distacde dal comunism , ancje se cualchi volte le infulence marxiste ven condividude nome in bande , e al è rapresentât soredut dal socialisim liberâl o de socialdemocrazie , formis di socialisim che no vuelin le abolizion dal capitalisim ma a un miorament de societât e a un sisteme economic misturât.
Tal pinsîr marxiste , il socialisim e il comunism jerin dôs fasis dal procès di trasformazion de societât: il socialisim proviodeve la statalizazion e la ditature dal proletariât che viodeve la realizazion di un gnûf concet di Stât , diferent da chel de borghesie par passâ al comunism intindût come le libare associazion di ducj. Al contrari dal anarchisim , che ûl le abolizion di dutis lis organizazions statâls fin dal inizi , le concezion di Karl Marx viôt doi passaçs: le ditature dal proletariât e le societât cence classis.Ma la secont passaç ven bandonât scuasit daûrman da ducj i paîs dal socialisim reâl.Tal pinsîr origjnâl jere proviodude la dissoluzion dal Stât parce che i mieç di produzion jerin tornâts a la coletivitât.Tal stês timp , vignive svilupade une atre forme di pinsîr derivât dal socialisim :l' anarchisim , une forme di organisazion coletive dulâ che le avualitât economiche , giuridiche e sociâl je basade su la libertât da lis personis , cence nissune forme di podê , comprindût ancje il podê statâl.Cheste dotrine si concretizave in tes teorîs di Pierre-Joseph Proud'hon in polemiche cun Marx. Il scuintri provoche une separazion tal mieç de Associazion Internazionâl dai lavoradôrs. Tal XX secul,marxiscj e anarchics si cjatin tantis voltis a condividi e scombati flanc a flanc tai prins timps des vueris rivoluzionarsi come le vuere civîl spagnole o in te rivoluzion di otubar russe, tonant a scontrasi e rivant a la represion dai socialiscj libertaris de bande dai marxiscj (rivoluzion anarchiche spagnole , revuelte di Kronštadt).
le separazion dal significât des peraulis "socialisim" e "comunisim" in tal contest marxiste ven fate par iniziative di Lenin: cun la rivoluzion bolsceviche (19179 e le costituzion de Internazionâl Comuniste clamade ancje Tiarce Internazionâl (1919) , le part pui rivoluzionarie dal socialisim si distache par organizasi in tai partîts comuniscj , cuant che i partîts socialiscj , orientâts tal sens riformiste e inserîts in tai sistemis democratics dai paîs , cjapin lis distanzis da lis teorîs marxistis , e in dut câs dal leninisim , recuperant lis istanzis liberâls dal utopisim socialiste prime di Marx , par dâ vite al socialisim democratic , a le socialdemocrazie , e al socialisim liberâl. In tal finâl dal XX secul , ancje i pui grancj partîts comuniscj , pui di cualchi volte orientâts tal sens riformiste e ancje lôr iserîts tai sistemis democratics , cjapin lis distancis dal marxisim intindût tal sens origjinari rivoluzionari , cence vignî mancul a ideîs come il socialisim rivoluzionari e il massimalisim.
Il socialisim tal timp , si è dividût , e al a misturât il pinsîr socialiste cun atrîs connotazions politichis come par esempli il socialisim cristian , l'ecosocialisim , il socialisim dal XXI secul.
La organizazion dai paîs espuartadôrs di petroli (Organization of the Petroleum Exporting Countries, OPEC) e je une associazion internazionâl nassude intal 1965 che e à sît a Viene in Austrie.
I paîs dal OPEC  e àn cirche il 78% des riservis mondiâls di petroli e il 50% di chês di gas naturâl. A tirin fûr un pressapôc il 42% de produzion mondiâl di petroli e uns 17% di chê di gâs naturâl.
I paîs membris dal OPEC a son 13:
La lenghe greghe e je une lenghe indoeuropeane, che si à cjacarât, cun diviersis varietâts, de seconde metât dal II mileni p.d.C. fin al dì di vuê. In passe 3500 agns di storie, il grêc al à cognossût profondis trasformazions, tant che a si puedin disferenceâ trê grandis fasis linguistichis: il grêc antic (dal XIV secul p.d.C. fintremai il V secul d.d.C., il grêc medievâl o bizantin (dal VI secul d.d.C. al XV secul d.d.C.) e il grêc moderni o neogrêc (dal XVI secul in ca); in ognidune di chestis fasis a si son formâts diviers dialets par vie de separazion gjeografiche.
Intal mont elenistic, che al cjapave dentri grancj teritoris di Europe, Asie e Afriche, e jere une vore pandude la "koinè", (che e à par significât "lenghe comun a ducj") metude adun di une messedance di dialets.
La coinè e deventà une lenghe internazionâl.
I grêcs a no inmanearin il lôr alfabet, ma lu cjaparin sù dai fenicis.
Al è fat di vincjecuatri letaris.
Al è une vore ric e precîs. A son diviersis peraulis par jentrâ intai detais a pet di un stes tiermin.
Tancj vocabui in altris lenghis a divegnin di lidrîs e tiermins e grêcs.
La leterature e je il complès des oparis, sedi in prose che in viers, scritis doprant une cierte lenghe o su un stes argoment. 
O podin vê des oparis cun valôr artistic in une determinade lenghe, par esempli la leterature furlane, la leterature latine, la leterature taliane, o un adun di oparis ca fevelin di un stes argoment, par esempli la leterature sientifiche.
Une altre classificazion de leterature une vore doprade e je chê a secont dal periodi storic e culturâl di cui la opare a fâs part, par esempli o vin la leterature moderne, la leterature classiche, la leterature romantiche e v.i.
Mart (simbul: ) al è il cuart planet dal sisteme solâr dopo la Tiere. Al ven clamât ancje «il planet ros» pe colorazion des pieris che cuvierzin la sô superficie. 
Al à doi satelits : Fobos e Deimos
L'om, tal sens di specie umane, al è un mamifar bipet. Il non sientific dal om al è Homo sapiens sapiens. E je une specie che si è sparniçade in ducj i continents dal planet Tiere, e - par periodis curts di timp - ancje tal spazi, tes cussì clamadis stazions spaziâls. La popolazion totâl e je di cuasi 8 miliarts di individuis. 
L'om al à un cerviel ben disvilupât, bon di produsi resonaments e di comunicâ cui altris individuis graciis al lengaç. Al è ancje un animâl sociâl, che al si da dongje in grups par cooperâ e par competi.
I oms a manifestin il desideri di capî e influençâ il mont difûr, cirint di comprendi, spiegâ e manipolâ i fenomens naturâi midiant de sience, filosofie, mitologje e religjon. Cheste curiositât naturâl e à puartât al disvilup di instruments e abilitâts avanzadis; i oms a son la uniche specie ancjemò vivente che e dopre il fûc, e cusine il mangjâ, e met sù vistîts, e e dopre plusoris altris tecnologjis.
La biochimiche al è il studi dai procès chimics e di trasformazion intai organisims vivents. Si ocupe de struture e dal funzionament dai components des celulis come lis proteinis, i carboidrâts, i lipidis, i acits nucleics e altris moleculis che a si cjatin intes celulis. Si pues disi che al fâs part de biochimiche il studi di cualsisei reazion chimiche che a à a ce fâ cun enzims sedi naturâi che artificiâi.
A fasin part de biochimiche:
Il Fier al è l'element chimic di numar atomic 26.
Il Sisteme Internazionâl di Unitâts, scurtât in SI (dal francês Système International d'Unités) al il sisteme di unitâts plui doprât, soredut inte sience, e e je la evoluzion dal sisteme metric decimâl.
Lis unitâts base dal SI a son stadis stabilidis dal Bureau International des Poids et Mesures ("Ufizi Internazionâl dai Pês e Misuris"); a son 7, ben definidis, che, par convenzion, a son consideradis dimensionalmentri indipendentis:
Partint di chestis unitâts base a si podin definî lis unitâts derivadis.
A son stâts definîts une serie di prefìs che si podin combinâ cun cualsisei unitât par formâ unitâts derivadis di doprâ par lavorâ plui facilmentri cun ordins di magnitudin superiôrs o inferiôrs.
Il te al è une tisane che si fâs doprant lis fueis de plante dal te. E je une bevande che e à dentri cafeine e teine. E pues ancje vignî aromatizade cun altris plantis o cun speziis.
I plui grancj produtôrs di te a son la Cine e Taiwan, la Indie, e il Japon, grandis produzions a son ancje intal Pakistan, in Sri Lanka, intal Nepal, in Kenya e in Argjentine.
Il te al è un aliment impuartant inte culture di diviers paîs, par esempli intai paîs britanics, in Cine o inte culture Japonese (cerimonie dal te).
La sculture e je la art dal sculpî fasint vignì fûr des formis e des figuris a trê dimensions.
La sculture si pues fâ doprant dai materiâi dûrs come la piere, il marmul o il len ca si sgjavin o a si intâin, opûr dai materiâi plastics di modelâ tant che la arzile, il stuc, la plastiline e cumó ancje il polistirûl doprât par fâ lis grandis sculturis pe publicitât o pal cine. Cun le tecniche moderne, cumó al si puès tirâ une sculture in plui esemplârs doprant i materiâi come il silicon e il poliester e chest, ch'al sêti par fâ i stamps o par tirâ un esemplari. Un pôc come il pitôr cuant ch'al fâs lis incisions o lis serigrafiis.
I materiâi tradizionâi a son:
Par disi il vêr la art moderne a dopre i plui variis materiâi par fâ lis sôs oparis par esempli:
Cualchidune des formis de sculture a son:
La categorie dai scultôrs a cjape dentri i mestris de Grecie Classiche, i grancj dal rinassiment come Michêlagnul e Lenart da Vinci, i modernis come Henry Moore e Felix de Weldon.
Il mosaic al à une lungje tradizion ca ven de epoche romane (i grancj mosaics de basiliche di Aquilee) e che rive fin a la scuele di Spilimberc, la citât dai mosaics.
Une lungje tradizion, ca ven almancul de etât di mieç, e à la sculture dal len specialmentri a fonde religjose.
Te art moderne doi artiscj che van ricuardâts par vê une nomee a nivel mondiâl a son Mirko Basandella e Sommarti.
Il Flamenco al è il tipic bal de regjion spagnole de Andalusie di origjin gjtan. 
La musiche, une vore ritmiche, e je sunade cu la chitare, lis gnacaris e il bati des mans e a pues jessi compagnade de vôs. Il bal al à tantis varietâts diferentis clamadis palos.
Cuant che si fevele di Antighe Grecie , si intint le civiltât svilupade in te Grecie continentâl , tes cuestis de Albanie , in tes isulis dal Mar Egeo , tes cuestis de Mar Neri , in te Turchie ocidentâl , in te Sicilie orientâl , e meridionâl , in te Italie meridionâl , daspo clamadis Magne Grecie tal Nord de Afriche , in Corsiche , in Sardegne , in te cuestis orientâls de Spagne , e in chês meridionâls de France.
Ancje se le conformazion gjenerâl dal continent al puarte a la formazion di unitâts politichis  indipendentis cognosudis cul nom di "poleis" citâts , le int che abitave cheste tiare fevelave le stesse lenghe.La culture greche , compagne par ducj i abitants , deve une vore impuartance a le cognosince e a le ricercje de veretât: chest al voleve dî rivâ dongje a lis divinitâs. Par chest motîf , vignive dât un caratar scuasit religjôs a le cognosince e a lis siencis. In chest contest lis popolazions de antighe Grecie vevin comprindût le impuartance de matematiche par jessi pui dongje de veretât.Chest al spieghe cemut mai le civiltât greche je rivade tal gîr di pôc timp e cun une popolazion puitost limitade , a tocjâ un nivel di cognosince notabil tal cjamp de filosofie , de matematiche e des sciencis in gjenerâl
La citât al è un centri abitât dai oms grant e stabil. 
La citât e je plui grande di un paîs, la sô impuartance politiche e culturâl si slargje par il teritori dulintor.
La peraule citât e ven dal latin civitas che derive de peraule civiltât.
Lis primis citâts a son nassudis in Mesopotamie (Uruk, Ur), lunc il Nîl in Egjit, inte val dal Indio e in Cine. La prime citât in Friûl e fo Aquilee.
Il Messic (non uficiâl Estados Unidos Mexicanos) è je une republiche democratiche de Americhe setentrionâl formade di 32 stâts federâts. La sô capitâl e je Citât dal Messic.
La Svuizare (par todesc Schweiz, par francês Suisse, par talian Svizzera e par romanç Svizra) al è un stât de Europe centrâl. E cunfine a nord cu la Gjermanie, a est cul Liechtenstein e la Austrie, a sud cun la Italie e a ovest cu la France.
Il non ufiziâl al è par latin Confoederatio Helvetica, di dulà che al ven la sigle CH; par talian al devente Confederazione Svizzera, par todesc Schweizerische Eidgenossenschaft, par francês Confédération Helvétique, par romanç Cunfederaziun Svizra. La Svuizare e je une republiche federâl, dividude in cjantons; la capitâl e je Berna, capitâl ancje dal omonim cjanton. 
La lenghe plui doprade al ê il todesc (65% de int), secont al ê il francês (24%), po al ven il talian (10%) e il romanç cul 1%.
Lis primis trê a son lenghis uficiâls de Cunfederazion Elvetiche.
Il romanç e je la cuarte lenghe nazionâl de Sviçare dal 1938 e daspò dal 1996 ancje lenghe uficiâl parziâl, al ven a stâi ch'e je une lenghe ch'e je uficiâl nome pai rapuarts cui Romançs e no cun ducj. Di un pôc di timp la int e sta acetant la sostituzion des dôs lenghis scritis principâls romancis (il surmiran e in vallader) cul romanç grison (RG - rumantsch grischun) la lenghe unifiade (lingua unifitgada) valide par dut il Cjanton Grison, unic cjanton trilengâl e unic cjanton dulà ch'al ven fevelât il romanç.
Istanbul, e jè une citât dai Turchie.
Bombay o ancje Mumbai मुंबई (Mumbaī) e je la capitâl dal stât indian dal Maharashtra.Le citât conte 12 478 447 abitants in tal 2011. Citât de Indie pui popolade, forme cun lis citâts satellitârs di Navi Mumbai, Bhiwandi, Kalyan, Ulhasnagar et Thane, une aglomerât di 18 414 288 abitants,la cuinte capitâl pui popolade tal mont.
Bombay e je la capitâl commerciâl de Indie. Al prodûs il 5% dal PIL, la sô ativitât al rapresente il 25% de produzion industriâl, il 40% dal cumierç maritim, e il 70% des transazions dai capitâi de economie indiane.Bombay e je jenfri lis dîs plataformis finanziaris par impuartance dal flus dai capitâi. A Bombay si cjate le Banche nazionâl de Indie, le Borse di Bombay, le Borse nazionâl indiane e je la sede des pui impuartantis societâs indianis e multinazionâls.
L'Ocean Pacific al è l'ocean plui grant dal mont.
Il Sahara (arap صحراء pronuncie (jutori·info), desert) al è un desert di gjenar tropicâl inte Afriche dal nord. Al è il secont desert plui grant dal mont (daspò la Antartide), cuntune superficie di 9.000.000 km². 
Al è limitât dal Ocean Atlantic a Ovest, des monts dal Atlant a Nord, dal Mâr Ros e dal Egjit a est e dal Sudan e dal flum Niger a Sud.
Il non Sàhara al ven de traduzion arabe Sahra de peraule tuareg tenere, che al vûl dî desert di savalon.
I romans a clamavin terra deserta i teritoris a sud di Cartagjin e il non Sahara nol fo doprât par dutis chestis tieris fintremai al secul XIX.
Il non arap al è Bahr bela ma (mâr cence aghe).
Al domine la ariditât parcè che lis plois a cuvierzin il 5% de evaporazion. La grant part dal Sahara e ricêf mancul di 50 mm di ploie intun an. Inte zone setentrionâl la ploie e rive soredut vie par l'unvier, par vie de influence mediteranie, a sud invezit, in corispondence cul semidesert dal Sahel, lis precipitazions a colin te estât. Lis zonis plui ariis a son i deserts de Libie e dal Egjit meridionâl, cun mancul di 20 mm intun an. Lis plois a son une vore iregolârs e in câs di tampiestis fuarts si podin vê inondazions e i jets dai flums, par solit vueits, (uadis), si tornin a implenâ di aghe.
Pe so situazions tropicâl e pe altitudin basse e pe gjenerâl continentalitât, si regjistrin in cheste aree lis temperaduris plui altis dal mont (56 °C in Libie). La mancjance di vegjetazion e nûi, la escursion termiche e je une vore alte, cun pussibilis zulugnadis vie par l'unvier, di gnot. Inte part setentrionâl, in unvier lis temperaduris a son in medie di 10 °C. A vonde plui frêt al è su lis cjadenis di monts dal Tassili e Hagaar, ma simpri cence tantis precipitazions (no si va parsore dai 200 mm).
